pañcamo'dhyāyaḥ|

prathamaḥ pādaḥ

uktāni karmāni(ṇa)| atha yadayaṃ lokaḥ pañcagati cakrāvartaparivartanimittāni karmāṇyācinoti,
kāryāṇi cotsṛjyākāryakarmakārī bhavati, dakṣiṇaṃ ca mārgaṃ hitvā vāmaṃ vartmāśrayati, paramapraśāntaṃ
ca paraṃ brahmāpāsyānekaduḥkhopadravanīḍabhūte saṃsāre janma pratipadyate tatra
ko heturityabhidhīyate-

[259] akāryapravaṇo loko duḥkhabhāgī ca yadvaśāt|rāgādīn bhavasaṃbandhānkleśānvakṣyāmi tānaham||

te punaḥ kleśāḥ

[260] svaśaktijakriyodbhūtairviśeṣaiste tu nāmabhiḥ|āttasāmānyasaṃjñākāścodyante'nuśayādibhi[:]||

tatra tāvatsāmānyasaṃjñā svakriyānirjātāḥ kliśnantīti kleśāḥ anuśerata ityanuśayāḥ| ābhavāgramupādāya
yāvadavīciṃ stravanti srāvayanti ca cittasantatimityāsravāḥ| āsravāniti pañcalakṣaṇo(ṇāna)tra
saṃyojantīti saṃyojanāni| granthayantīti granthāḥ| yojayantīti yogāḥ| apaharantītyoghāḥ|
upādadata ityupādānānyeṣāṃ sāmānyanāma kleśa iti||

tatra ke kiyanto vā'nuśayāḥ ? tadavadyotyate-

[261] rāgapratighasaṃmohamānakāṅkṣākudṛṣṭayaḥ|ṣaḍete'nuśayāḥ proktāḥ śreyodvāravibandhinaḥ||

ete khalu ṣaḍanuśayāḥ saṃsārapravṛttihetavaḥ śreyomārgavivandhinaśca śāstra uktāḥ| teṣāṃ niruktiḥ
santānānugatā ityanuśayāḥ dhātrocailamalavat| anubadhnantīti vā'nuśayāḥ, khavarajalacaravat|
ta ete vṛttitaśca draṣṭavyāḥ, hiṅgvādibhakṣaṇavat| phalataśca pārāvatabhujaṅgasūkarajanmāpātanavat|
pudgalataśca nandāṅgulimālasunakṣatrādivat||

atha rāgādayo'nuśayāḥ kathaṃ draṣṭavyāḥ ? kiṃ rāgādaya evānuśayāḥ, āhosvidrāgādīnāmanuśayāḥ
? kiñcātaḥ| rāgādaya evānuśayāścetsūtravirodhaḥ- “ihaikatyo na kāmarāgaparyavasthitena cetasā
bahulaṃ viharatyutpannasya kāmarāgaparyavasthāne(na)syottare(ra)ṇi(ni)ssaraṇaṃ yathābhūtaṃ
prajānāti| tasya tatkāmarāgaparyavasthānaṃ sthāmaśaḥ samyaksusaṃvahataṃ sānuśayaṃ prahīyate”
iti| rāgādīnāmanuśayā iti cedviprayuktānuśayaprasaṅgādabhidharmavirodhaḥ- “kāmarāgānuśayastribhirindriyaissaprayuktaḥ”
iti| karmadhāraya eva parigṛhyate na ṣaṣṭhīsamāsa iti
vaibhāṣikāḥ| nanu coktaṃ sūtravirodha iti| sānuśayaṃ sānubandhamityarthaḥ| aupacāriko vā
sūtre'nuśayaśabdaḥ prāpto(ptau) yathā duḥkho'gniriti| lākṣaṇikastvabhidharme kleśa evānuśayaḥ|
tasmāsaṃprayuktā evānuśayāḥ|

“evaṃ tu sādhu yathā dārṣṭāntikānām” iti kośakāraḥ| kathaṃ ca dārṣṭāntikānām ? “kāmarāgasyānuśayaḥ
kāmarāgānuśayaḥ | na cānuśayaḥ saṃprayukto na viprayuktaḥ; tasyādravyāntaratvāt| supto
hi kleśo'nuśayaityucyate| prabuddhaḥ paryavasthānam| kā ca tasya prasuptiḥ ? asaṃmukhībhūtasya
bījabhāvānubandhaḥ| kaḥ praboadhaḥ ? saṃmukhībhāvaḥ| ko'yaṃ vījabhāvo nāma ? ātmabhāvasya
kleśajaṃ(jā) kleśotpādakaśaktiḥ, yathā cāṅkurādīnāṃ śāliphalajā śāliphalotpādanaśaktiḥ”
iti|

yattarhi sūtra eva kleśo'nuśaya uktaḥ ṣaṭṣaṭke-“so'sya bhavati sukhāyāṃ vedanāyāṃ rāgānuśayaḥ”
iti ? bhavatīti vacanādadoṣaḥ| nāso tade (dai)vānuśayaḥ| kadā tarhi ? yadā prasupto bhavati|
| hetau vā phalopacāra eṣaḥ” iti|

tadetatsautrāntikairantargataṃ buddhavacananītiśravaṇakausīdyamāvirbhāvyate| katham ? uktottaratvāt|
uktamatra karmacintāyāmuttaraṃ tattvasaptatau ca| tatsmaryatām| mā pramoṣīḥ|

punaścāpadiśyate| sautrāntikaparikalpite pratibījakalpe cittaśaktibījabhāvanāpakṣe nivṛttyuttaramanyānanyatvādidoṣāt|
nānyānanya iti bījavāsanāvasthāne cittavināśābhyupagame ca madhyamāpratipatsiddhiriti
cet| na| cittasvabhāvaśaktikriyābhāve tadantadvayāsiddhau madhyamāpratidanupapatteḥ
khapuṣpamayadaṇḍavat|

te punaḥ

[262] rāgadvedhāt matāḥ sapta dṛṣṭibhedāddaśa smṛtāḥ|bhūyo'ṣṭānavatirjñeyā dhātvākārādibhedataḥ||

tatra kāyarāgabhavarāgabhedaṃ purastādvakṣyate| dṛṣṭibhedo'pi satkāyadṛṣṭyādibhedena pañcadhā|
rāgabhedaṃ ca dvidhā vakṣyāmaḥ| te punarete sarva evānuśayā yathāsaṃbhavaṃ dhātvākāraprakārabhedenāṣṭānavatirbhavanti|

tatra kecitpaṇḍitā darśayanti| dhātubhedena kāmāvacarāḥ ṣaḍtriṃśaddarśaṇa(na)bhāvanāheyāḥ| dvātriṃśaddarśanaheyāḥ|
rūpāvacarā ekatriṃśadubhayaheyāḥ, aṣṭāviṃśatirdarśanaheyāḥ pañca pratighavarjyāḥ|
evamārūpyāvacarāḥ|

tatra kathaṃ kāmāvacarāḥ ṣaḍtriṃśadbhavanti ? darśanabhāvanāheyaprakāraṇai(nai)yamya[bhedāt]|
dṛṣṭīnāmapidhātvākāraprakārabhedāt ṣaḍtriṃśatvam| pratighasya dhātunaiyamyāt pañcatvam|
vayaṃ punareṣāṃ bhedaṃ ślokānugatameva darśayiṣyāmaḥ|

tatra katyeṣāmaṣṭānavateranuśayāṇāṃ duḥkhadarśanaheyāḥ kati yāvadbhāvanāheyāḥ ? tatra kāmadhātau
tāvat| pratiduḥkhādisatyaṃ yathākramaṃ daśa sapta saptāṣṭau duḥkhādidarśaṇa(na)heyā dvātriṃśatkāmaghātau
bhavanti| teṣu teṣāṃ vipratipatteḥ| evaṃ rūpārūpyadhātvorabhyuhya vaktavyam||

[263] kāmarāgo bhavākhyaśca dvidhāḥ rāgaḥ prabhidyate|prāyo bahiṣpravṛttatvādantarvattyādibhedataḥ||

yathākramam| ukto rāgabhedaḥ|

dṛṣṭibhedo nirdiśyate-

[264] satkāyāntadvayagrāhau mithyādarśaṇa(na)meva ca|dṛṣṭiśīlavratāmarśāvityetāḥ pañca dṛṣṭayaḥ||

te punarete prabhidyamānā dhātuprakārākārabhedenāṣṭānavatirbhavanti| ṣaṭtriṃśatkāmāvacarāḥ|
ekatriṃśadrūpāvacarāḥ| ekatriṃśadārūpyāvacarāḥ| darśanā(na)bhāvanāheyaprakāraṇai(nai)yamyāt||

kati punarebhyaḥ kāmadhātau darśanaheyāḥ kati yāvadbhāvanāheyāḥ ? tadavadyotyate-

[265] daśeha duḥkhadṛggheyāḥ

sarve'pi daśeha kāmadhātau duḥkhe vipratipannatvādduḥkhadarśanaheyāḥ|

sapta hetvīkṣaṇakṣayāḥ|

ebhyo daśabhyaḥ satkāyāntargrāhadṛṣṭiśīlavrataparāmarśatrayaṃ hitvā|

saptāpavargadṛggheyāḥ

eta eva

aṣṭau mārgekṣaṇakṣayāḥ||

satkāyāntargrāhadṛṣṭī hitvā| te'pi phalabhūteṣu skandheṣu vipratipanna[tvā]dduḥkhadarśanaheyaiva|

[266] dṛṣṭiheyāvalambitvātsadākāraparigrahāt|rāgādayastu catvāro jñeyā mārgadvayakṣayāḥ||

te darśanaprahātavyāsteṣāṃ caturṇāṃ rāgādīnāṃ yasmādālambanamatastatprahāṇātteṣāmapi prahāṇaṃ
stambhanipātādupastambhanipātanavat| ye tu rāgādayaścatvāraḥ svalakṣaṇakleśāste bhāvanāprahātavyā
draṣṭavyā rāgapratighamānāvidyāḥ||

atra punaḥ[267] pratikalpavaśotpatterdṛṣṭikāṅkṣe tu dṛkkṣaye|

avidyamāne khalu vastunyete skandheṣu viparītasaṃdehākāragrahaṇaṃ kṛtvā pravartete| tasmādete
darśaṇa(na)heye cetoddhāṭanamātreṇa sāradravyāstistva(tva)saṃdevā(hā)pagamavat|

rūpepyevaṃ tathā'rūpye pratighānuśayādṛte||

yathā kāmadhātau proktāḥ, rūpārūpyadhātvorapyevaṃ draṣṭavyāḥ| pratighānuśayaṃ varjayitvā| tatra
hi śamathasnigdhasantānatvātpratighanimittābhāvācca pratighānuśayo nāsti|

tatra satkāyāntargrāhadṛṣṭī ekaprakāre duḥkhadarśaṇa (na)mātraheyatvāt| mithyādṛṣṭidṛṣṭiparāmarśavicikitsāḥ
pratyekaṃ catuṣprakārāḥ, catussatyadarśaṇa(na)heyatvāt| śīlavrataparāmarśo
dviprakāro duḥkhamārgadarśanaheyatvāt| rāgādayaḥ pañcaprakārāḥ, catussatyadarśanabhāvanāheyatvāt|
ta ete kāmadhātau ṣaṭtriṃśadbhavanti| rūpadhātāvekatriṃśadārūpyadhātāvekatriṃśaditi
samastā daśanabhāvanāheyā aṣṭānavatirbhavanti| tebhyaḥ punaraṣṭāśīti darśanaprahātavyāḥ|
daśa bhāvanāprahātavyāḥ||

atha ya ete'ṣṭāśītiranuśayā darśanaprahātavyāḥ kimete darśanamārgeṇaiva prahīyante ? netyāha|
kiṃ tarhi ?

[268] bhavāgre kṣāntiheyā ye dṛggheyā eva te matāḥ|

te hyekāntenānvayakṣāntivadhyāḥ|

jñānavadhyāstu ye tasminnabhyāsenaiva tatkṣayaḥ||

evamanyāsvapi bhūmiṣu ye'nuśayā jñānavadhyāsta āryāṇāṃ pṛthagjanānāṃ ca bhāvanāmārgeṇaiva prahīyante|
śeṣāstūbhayathā| yathāyogaṃ śeṣāsu khalu bhūmiṣu yathāsaṃbhavaṃ dharmānvayakṣāntibadhyā
anuśayā āryāṇāṃ darśanaheyāḥ, pṛthagjanānāṃ ca bhāvanāheyā iti boddhavyam||

atha yā imāḥ pañca dṛṣṭayo dhātvākāraprakārabhedena ṣaṭtriṃśaddhā bhinnāstāsāṃ pratyekaṃ kaḥ
svabhāvaḥ ? tadārabhyate -

[269] ahaṃ mameti yā dṛṣṭirasau satkāyadṛk smṛtā|taducchedadhruvagrāhau yau sāntargrāhadṛṅmatā||

hetubalasāmarthyādasacchāstraśravaṇācca pṛthagjanasyāhaṃ mamemi pañcasūpādānaskandheṣu ya ātmagrāhaḥ
sā satkāyadṛṣṭirityucyate| sati sīdati vā kāye dṛṣṭirviparītākārā satkāyadṛṣṭiriti
[ni]rvacanam| saiṣātmātmīyākārabhedā[d]dviprakārā| punaḥ pañcaskandhālambanāḥ pañcātmadṛṣṭayo
bhavanti| pañcadaśātmīyadṛṣṭayaḥ| tāḥ samastā viṃśatikoṭikā satkāyadṛṣṭiriti vyākhyāyate|

tayorgṛhītasya viparyāsenātmākhyasyāsadvastuno'satpuruṣasaṃsargānnityatvagrāho vā nityatvagrāheṇa
vā sā'ntargrāhadṛṣṭiriti||

[270] phalahetvapavādo yaḥ sā mithyādṛṣṭirucyate|

phalahetugrahaṇe vastukriyāgrahaṇaṃ pratyetavyam| anena śāstraproktayā mithyādṛṣṭeḥ sākalyena
grahaṇaṃ pratyetavyam|

jñeyo dṛṣṭiparāmarśaḥ hīnavastūttamagrahaḥ||

[271] ahetāvapathe caiva taddhi śīlavratāhvayaḥ|

sarvaṃ khalu sāsravaṃ vastu hīnārhatvāddhīnam| ādigrahaṇaśabdasya cātra lopo draṣṭavyaḥ| dṛṣṭyādiparāmarśo
dṛṣṭiparāmarśaḥ| catasro dṛṣṭīḥ pratyavaraṃ ca vastvagrato gṛhṇāti kathamagryeyaṃ
dṛṣṭiḥ ? yeyamātmadṛṣṭiḥ-ātmānamahaṃ pūjayiṣyāmi vāsudevo'tra pūjito bhaviṣyatīti hīnapuruṣaṃpañcopādānaskandhātmakamagrataḥ
pratipadyate| nāsti dattaṃ yathāsukhaṃ pravartiṣyata
ityevamādiḥ|

akāraṇe kumārge ca kāraṇamārgagrahaṇaṃ śīlavrataparāmarśaḥ| tadyathā prakṛtīśvarapuruṣādihetukaṃ
pañcopādānaskandhātmakaṃ na tṛṣṇāhetukamityakāraṇe kāraṇadarśaṇa(nam)| kumārgaṃ cāgnijalapraveśādau
prakṛtipuruṣāntarajñānādau ca svargāpavargahetutvam|

śīlaṃ tvatrāgnihotrānuṣṭhānaṃ pratijuhotyādyāstistro'ntaraṅgakriyāḥ, paśvālambhanādyāḥ bahiraṅgāḥ,
tadubhayasya yāvajjīvamanuṣṭhānaṃ śīlam| yathoktam- “jarāmaryaṃ vaitatsatraṃ yadagnihotraṃ
juhoti” iti|

vratam-āgneyamagniparicaraṇaṃ śaukramāpo hi ṣṭhādyanuṣṭhānam apāṃ śukradaivatyatvāt| vārhaspatyaupaniṣadagodānīyaṃ
jaṭāvatāraṇam| athavā govratādīni vratānyebhiḥ śudhyate mucyata ityāhuḥ|

trayīdharma(rmā)ṇasta eva te hariharahiraṇyagarbhādayo na kāraṇamupādānaskandhātmakatvāt| na
ca nityāḥ, na cāgryā ityetadvistareṇāviṣkṛtam| paśvā(śvā)lambhanāgnijalapraveśādayaśca na
svargāpavargahai(he)turdānaśīlabhāvanānāṃ taddhetutvāt| ityato viparītadarśaṇa(na)metacchīlavrataparāmarśaḥ
pravartate, prāptastarhi samudayadarśanaprahātavyaḥ ? naitadasti| yasmādasau

duḥkhabhrāntyapathādānāttadṛṣṭyutsārya eva saḥ||

duḥkhabhūteṣūpādānaskandheṣu hariharahiraṇyagarbhādiṣvakāraṇeṣu buddhyā bhrāntaḥ| tasmādyatraiva
bhrāntastatraivāviparītadarśaṇā(na)tprahīyate| kāpathe ca satpathabuddhyā bhrānta iti
samyaksvamārgadarśaṇā(nā)tprahīyate| iti siddhaṃ dvidarśaṇa(na)heyaḥ śīlavrataparāmarśaḥ|

[272] satkāyadṛṣṭyavacchedo dharmamātrekṣaṇādyataḥ|duḥkhābhisamaye tacca taddṛggheyaiva so'pyataḥ||

yadā khalvasya dharmeṣu gharmamātrabuddhirutpannā bhavatyanityāḥ, duḥkhāḥ, śūnyāḥ, anātmānaśca
dharmā iti tadaiva satkāyadṛṣṭyavacchedo bhavati, tatpravartitā cāntargrāhadṛṣṭiḥ, tatropāttasyā
api samudghāta iti| tatra dharmadarśa[na]manityādyanyatamākāraṃ yasmādduḥkhābhisamayamātrādbhavatyata
etad dṛṣṭidvayaṃ dukhadarśanaheyameveti siddham||

atha ya ete catvāro viparyāsāḥ- “anitye nityam” evamādayaste kiṃ svabhāvāḥ ? tadārabhyate-

[273] dvayaṃ dṛṣṭiparāmarśādekaḥ satkāyadṛṣṭitaḥ|antargrāhārdhamanyastu viparyāsaḥ prakalpyate||

tatra tavat| dṛṣṭiparāmarśātsukhaśuciviparyāsau prakalpya(lpye)te| satkāyadṛṣṭerātmadṛṣṭiviparyāsaḥ,
antargrāhadṛṣṭyardhā[t]nityaviparyāsaḥ prakalpyata iti| nanu satkāyadṛṣṭerardhātprāpnoti
? na| dṛṣṭyantaratvāt| śāśvatadṛṣṭerucchedadṛṣṭirdṛṣṭyantaram| puruṣameva ta (tu)
svatantraṃ kartāraṃ vaśinamātmavādī manyamāno mamedamityabhyupagacchati tasmādātmadṛṣṭirevāsau|
yadi ca mametyetad dṛṣṭyantaraṃ syānmayā mahyamityevamādyapi dṛṣṭyantaraṃ syā[t]| tasmādahaṃkāraparyāyā
evaite draṣṭavyāḥ|

nanu ca sarve kleśā viparyāsāḥ viparītapravṛtatvāt ? tatkimucyate catvāra iti ? naiṣa doṣaḥ|
yasmāt

[274] nitīraṇasamāropaviparītapravṛttitaḥ|viparyāsoktireṣveva dṛgvaṣā(śāt) cittasaṃjñayoḥ||

viparītato nitīraṇātsamāropādekāntaviparyāsācca| na hyetadanyeṣāṃ kleśānāṃ samastamasti| mithyādṛṣṭyucchedadṛṣṭī
yadyapi nitīrayataḥ, ekāntaviparyaste ca, na tu samāropike dravyanāśapravṛttatvāt|
śīlavrataparāmarśo naikāntaviparītaḥ kāmavairāgyādisaṃbhavāt| anye kleśā na
santīrakāḥ| iti catvāra eva|

nanu ca sūtra uktam-“ānitye nityamiti saṃjñāviparyāsaḥ, cittaviparyāso dṛṣṭiviparyāsa evaṃ yāvadātmani”
iti dvādaśa bhavanti| naiṣa doṣaḥ| nahi saṃjñācitte nitīrake| tasmāccaturṣveva
dṛṣṭisvabhāveṣu viparyāsoktiḥ| ‘dṛgvaśāt cittasaṃjñayoḥ’ taduktiriti| saṃjñā hi lokakāryavyavahārapatitā
darśaṇa(na)vaśādviparyastamālambananimittamudgṛhṇāti| cittaṃ ca tadvaśānuvartīti
tayoreva grahaṇam| loke'pi viparyastasaṃjño viparyastacittaścocyate na viparyastavedano
viparyastacetana iti||

atha kiṃ dṛṣṭyanuśayavat mānānuśayasyāpi kaścidbhedo'sti ? vidyata ityāha| kathamityādarśyate-

[275] sapta mānavidhāstribhyo nava mānavidhāstridhā|tridhā'tyunnamanādibhyaḥ svotkarṣādyasti
nāstitā||

tadasya ślokasya saṃkṣepavistāravyākhyāprabhedo'yamādaryate| tatra tāvatkarmasvakatāsāmarthyasaṃmugdhasya
yena kenacidvastunā cittasyonnatirmānaḥ| pratidyamānaḥ saptadhā bhavati mānaḥ,
atimānaḥ, mānātimānaḥ, asmimānaḥ, abhimānaḥ, ūnamānaḥ, mithyāmānaśca| eteṣāṃ prapañco yathā
prakaraṇeṣu|

na[nu] punarjñānaprasthāne navamānavidhā uktāstadyathā-“śreyānahamasmīti mānavidhā| sadṛśo'hamasmīti
taddṛṣṭisaṃniśritaiva mānavidhā| sadṛśāddhīno'hamasmīti mānavidhā| asti me śreyānasti
me sadṛśo'sti me hīnaḥ, nāsti me śreyo nāsti me sadṛśo nāsti me hīnaḥ” iti|

tatra śreyānahamasmīti satkāyadṛṣṭisani(nna)śritā atimānavidhā| sadṛśo'hamasmīti taddṛṣṭisanniśrite(tai)va
mānavidhā| hīno'hamasmīti taddṛṣṭisanniśritaivonamānavidhā| asti me śreyānityūnamānavidhā|
asti me sadṛśa iti mānavidhā| asti me māna iti mānātimānavidhā| nāsti me śreyāniti
mānavidhā| nāsti me sadṛśa ityatimānavidhā| nāsti me hīna ityūnamānavidhā| iti evametā
navamānavidhāstribhyo mānebhyo vyavasthāpyante mānāmimānonamānebhyaḥ|

ta ete saptamānāḥ sarve'pi darśaṇa(na)bhāvanāheyāḥ sthavirakṣemakasūtrokteḥ-“asti me eṣu pañcasūpādānaskandheṣvasmīti
māno'prahīnaḥ(ṇaḥ)” iti ||

kiṃ punaryadbhāvanāheyamaprahīṇaṃ sarvaṃ tadāryasya samudācarati ? netyāha| prahīṇamapi hi kiñcitsamudācarati|
tadyathā śraddhādīni pañcendriyāṇi middhaṃ duḥkhendriyaṃ cakṣurādyaṣṭakaṃ
ceti| aprahīna(ṇa)mapi khalu kiñcinna samudācarati| tadyathā

[276] vadhādiparyavasthānaṃ kaukṛtyamaśubhaṃ vidhāḥ|vibhavecchā ca nāryasya jāyante hetvabhāvataḥ||

yena khalu kleśaparyavasthānena saṃcitya prāṇivadhādattādānakāmamithyācāramṛṣāvādānadhyāpadyetaitadvadhādyaprahīna(ṇa)mapi
na samudācarati bhāvanāheyatvāt| kaukṛtyaṃ cākuśalaṃ na samudācarati|
mānavidhāśca nava na samudācaranti| vibhavatṛṣṇāpi bhāvanāprahātavyāpi satī na
samudācarati| ‘ca’śabdādbhavatṛṣṇāyāśca kaścitpradeśaḥ| aho vatāhamairāvaṇaḥ syāṃ nāgarājaḥ(jā)
aho vatāhamasurendraḥ syāṃ vaimacitrādiḥ| aho vatāhamuttareṣu kuruṣu janma labheyetyevamādi|

kiṃ punaratra kāraṇaṃ yadete[']prahīṇāḥ khalvapi santo nāryasya samudācaranti ? śūnyatāyāḥ subhāvitatvātkarmaphalasaṃbandhayukteśca
viditatvāt, dṛṣṭipuṣṭatvācca||

tatra mānavidhā asmimānaśca satkāyadṛṣṭipuṣṭāḥ| vadhādiparyavasthānaṃ mithyādṛṣṭipuṣṭam| vibhavatṛṣṇocchedadṛṣṭipuṣṭā|
bhavatṛṣṇāpradeśaḥ śāśvatadṛṣṭipuṣṭaḥ| iti vidhādayastatpoṣā(ṣa)kakleśābhāvādāryasya
notsahante santānamadhyāroḍhum| kaukṛtyamapi cākuśalamavītarāgasyāryasyāprahīṇaṃ
na cāsya tatsaṃbhavati cikitsāsamutthitatvāditi||

athānuśayāḥ sarvatragāḥ kasmātkleśanikāyā vyavasthāpyante ? tadārabhyate-

[277] duḥkhātsamudayāccaiva sarvagānāṃ vyavasthitiḥ|

duḥkhasamudayadarśaṇa(na)prahātavyāḥ khalvanuśayāḥ sarvagāḥ| yasmāt

taddṛṣṭiheyajātīnāṃ sarvāsāṃ dvipadasthiteḥ||

dvayoḥ khalu nikāyayoḥ duḥkhasamudayākhyayostaddarśaṇa(na)heyānā(ṇāṃ)vakṣyamānā(ṇā)nāṃ kleśānāmubhayatra
labdhapratiṣṭhatvāt||

kiṃ punaḥ sarve duḥkhasamudayaheyāḥ na heyāḥ sarvatragāḥ ? netyāha| kiṃ tarhi ?

[278] kāṅkṣā pañca dṛśo'vidyā tadvyāmiśrā'tha kevalāḥ|sapta sarvatragā duḥkhāddhenorebhyaścatuṣṭayam||

saptadṛṣṭayo dve vicikitse tābhiśca saṃyuktā'vidyā āveṇikī ca dviprakārā ityekādaśānuśayā dhātau
dhātau svadhātubhūmisarvatragā jñeyāḥ| sakalasvadhātubhūmyālambanatvāt| ete ca paripiṇḍya
trayastriṃśatsarvatragā bhavanti||

ete punaḥ sarvatragāḥ

[279] dravyato daśa caikaśca nāmnā sapta tu te matāḥ|

tisṛṇāmapyavidyānāṃ dvayośca vicikitsayorekaṇā(nā)matvāt|atha kasmādrāgapratighamānā na sarvatragāḥ
? taducyate-

rāgapratighamānāstu paricchedapravartiṇaḥ(naḥ)||

ete khalu svalakṣaṇakleśāḥ pratikleśamanavayavaṃ cālambyotpadyate| tasmānna sarvagāḥ||

vicikitsādyāstu[280] prakārāntaravartitvātsakṛtsarvasvabhūgatiḥ|dhātvantarāvalambitvātpūrvoktā
eva sarvagāḥ||

atra punaḥ[281] navordhvadhātukāsteṣāmādyā dṛṣṭidvayādṛte|

satkāyāntargrāhadṛṣṭī hitvā'nye nava visabhāgadhātusarvatragāḥ|kiṃ punaraṇu(nu)śayā eva sarvatragāḥ
? netyāha| kiṃ tarhi ?

teṣāṃ sahabhuvo dharmāḥ prāptivarjyāśca sarvagāḥ||

ye sarvatragānuśayasahabhuvo vedanādayo dharmāḥ, jātyādayaśca tehi('pi) sarvatragāstadekaphalatvāt||

teṣāṃ punaraṣṭānavatīnāmanuśayānāṃ kati sāsravālambanāḥ katyanāsravālambanāḥ ? tadārabhyate-

[282] kāṅkṣāmithyādṛgābhyāṃ ca miśrā'vidyātha kevalā|nirodhamārgadṛggheyāḥ ṣaḍete nirmalekṣiṇaḥ||

nirodhamārgadarśanaheyā mithyādṛṣṭivicikitsā tatsaṃprayuktā cāvidyā sahāveṇikyā'vidyayā| ityete
dhātau dhātau ṣaḍanuśayā anāsravālambanāḥ| śeṣāḥ sāsravālambanāḥ||

athaite nirmalālambanāḥ kati katyuparamamālambyante, kati bhūmipratipakṣaṃ ca ? taducyate-

[283] svabhūmereva nirvāṇaṃ mārgastha(rgaḥ ṣa)nna(ṇṇa)vabhūmikaḥ|taddṛśyaviśa(ṣa)yo'nyo'nyo
hetutvāddhetubhāvataḥ||

svabhūminirodha eva nirodhālambanānāṃ mithyādṛṣṭyādīnāmālambanam| kāmāvacarāṇāṃ kāmāvacaraṇi(ni)rodhaḥ|
evaṃ yāvadbhavāgrabhūmikānāṃ bhavāgrasyaiva| mārgālambanānāṃ tu kāmāvacarāṇāṃ
sarva eva svabhūmikāḥ kleśāḥ mārga ālambanam| yo'pyasau rūpārūpyapratipakṣaḥ, rūpārūpyāvacarāṇāmapyaṣṭamūmikāṇāṃ(nāṃ)
mithyādṛṣṭyādīnāṃ navabhūmi-ko'nvayajñānapakṣyo mārga ālambanaḥ|
kiṃ punaḥ kāraṇaṃ mithyādṛṣṭyā nirodhaḥ paricchinna ālambyate, na mārgeṇa ? taducyate|
‘hetutvāddhetubhāvataśca|’ mārgo hi parasparahetukaḥ, na tu nirodha ityasti viśeṣaḥ||

atha kasmādrāgapratighamānā dṛṣṭiśīlavrataparāmarśo ca nānāsravālambanā iṣyante ? tatrāpadiṣyate-

[284] na rāgaḥ śaktyahetutvānna dveṣo[']naparādhataḥ|namāno'tipraśāntatvānna bhāvatvād dṛśo'parāḥ||

tatra rāgastāvadyadyanāsravālambanaḥ syānnirvāṇābhilāṣapravṛttatvātkuśaladharmacchandavat, na
yogiṇāṃ(nāṃ) varjanīyaḥ syāt| dveṣo'pyapakāravastunyutpadyate, mokṣastu sarvaduḥkhoparamādupakārī|
māno'pyapraśāntatvādunnatilakṣaṇaḥ, nirmalāstu dharmāstadapaghātinaḥ| parāmarśī
ca yadyanāsravālambanau syātāṃ samyagdṛṣṭitvaṃ pratipadyeyātām| tasmātpūrvoktā evānuśayā
nirmalagocarāḥ||

athaiteṣāmaṣṭānavateranuśayānāṃ katyālambanato'nuśerate kati saṃprayogataḥ ?

[285] sarvago'nuśayaḥ kṛtsnāmanuśete svadhātugaḥ|svāmālambanato bhūmiṃ svanikāyaṃ tvasarvagaḥ||

dvividhāḥ khalu sarvagāḥ| svadhātubhūmisarvagāḥ, visabhāgadhātubhūmisarvagāśca| asarvagā api
dvividhāḥ| sāsravālambanāḥ, anāsravālambanāśca| tatra te ye'nuśayāḥ svadhātubhūmisarvatragāste
sakalāmeva pañcaprakārāṃ svadhātubhūmimālambanato'nuśerate| ye tvasarvatragāḥ sāsravālambanāste
svabhūmau svanikāyamālambanato'nuśerate| duḥkhadarśaṇa(na)prahātavyāḥ duḥkhadarśaṇa(na)
prahātavyameva nikāyaṃ yāvadbhāvanāprahātavyā bhāvanāprahātavyameveti||

ālambanataśca[286] asvīkārādvipakṣatvānnordhvabhūmārgagocaraḥ|

ālambanato'nuśerata iti vartate| kiṃ kāraṇam ? anyabhūmikasyānāsravasya ca vastunaḥ ‘asvīkārādvipakṣatvā’cca|
ātmadṛṣṭitṛṣṇābhyāṃ hi svīkṛte vastunyanuśayo'nuśayitumutsahate| anāsrave
tu vastunyūrdhvabhūmika(ke) ca pravṛttireva satkāyadṛṣṭitṛṣṇayornāstīti nna(na) tatrānuśerate|

saṃprayogini(ṇi) tu svasminnahīne saṃprayogataḥ||

anuśerata ityadhikṛtam| yo yena dharmeṇānuśayaḥ saṃprayuktaḥ sa tasminsaṃprayogiṇi saṃprayogato'nuśerate
yāvadaprahīṇo bhavatīti ‘tu’ śabdo viśinaṣṭi| tataścedamapi siddhaṃ bhavati-anāsravālambanā
visabhāgadhātubhūmyālambanāśca saṃprayogata evānuśerate| sāsravālambanāḥ svabhūmāvālambanataḥ
saṃprayogataśceti||

kutaḥ punarete'nuśayā ucyante ? taducyate| prāgāviṣkṛtametatprasaṅgāgataṃ na tu sūtritamita(ti)|
tadidānīṃ sūtragataṃ pradarśyate |

[287] dhātrīvastramalanyāyaiḥ khacarāmbucarakramaiḥ|ete'nuśerate yasmāttasmādanuśayāḥ smṛtāḥ||

itaśca,[288] svairiṣṭādibhinā(rā)kāraiḥ paramāṇukṣaṇeṣvapi|yato'nuśerate caiti(te) tataścānuśayā
matāḥ||

tatra rāgastāvadiṣṭākāreṇa khaṇḍakṣīrabhakṣaṇavat| dveṣastvaniṣṭākāreṇa kāñjikakodravaudanabhakṣaṇavadityevamādi|
paramānu(ṇu)ṣu kṣaṇeṣu ca sūkṣmeṣvekeṣvapyanuśerata ityanuśayāḥ| niruktanyāyena
pūrvaṃ vā prāptimutsṛjya paścātsamudācārato'nuśerata ityanuśayāḥ| anya[t] pūrvameva
vyākhyātamiti||

abhidharmadīpe vibhāṣāprabhāyāṃ vṛttau pañcamasyādhyāyasya prathamaḥ pādaḥ||

pañcamādhyāye

dvitīyapādaḥ|

athaiṣāmaṣṭānavateranuśayānāṃ katyakuśalāḥ katyavyākṛtāḥ ? tadārabhyate-

[289] ādyaṃ dṛṣṭidvayaṃ kāme nivṛtāvyākṛtaṃ matam|dhātudvaye tu sarve'pi nivṛtāvyākṛtā malāḥ||

kāmadhātau tāvat| satkāyāntargrāhadṛṣṭī tatsaṃprayuktāvidye nivṛtāvyākṛte| satkāyadṛṣṭistāvaddānaśīlabhāvanābhiraviruddhatvātkuśalamūlasamucchedavairodhikatvācca
nākuśalā| viparītākāratvānna
kuśalā| tṛṣṇāvadakuśaleti cet| na| tṛṣṇāprakarṣe sarvākāryapravṛttidarśaṇā(nā) t|
antargrāhadṛṣṭirapi janmocchedapravṛttatvānnirvāṇavirodhinī saṃvegānukūlā ceti nākuśalā|
yathoktaṃ bhagavatā-“yeyaṃ dṛṣṭiḥ sarvaṃ me na kṣamata itīyaṃ dṛṣṭirasaṃrāgāya na saṃrāgāya”
iti| tathoktam-idamagryaṃ bāhyakānāṃ dṛṣṭikṛtānāṃ yaduta no ca syānna ca me syānna bhaviṣyāmi
na me bhaviṣyati” iti| rūpārūpyadhātvoḥ ‘sarve'pi nivṛtāvyākṛtā malāḥ|” samādhisamāpattyupahatatvā[t]
na śaknuvanti nivartayitum| kuśalāstu dharmā avyābādhaphalatvādvipākaṃ
janayitumutsahante||

[290] kāmeṣvakuśalāḥ śeṣāḥ

satkāyāntargrāhadṛṣṭitatsaṃprayuktā'vidyāvarjitāḥ kleśāḥ kāmadhātāvakuśalāḥ, savyābādhaphalanirvartakatvāt|

ebhyaḥ punaḥ katyakuśalamūlāni kati neti ? taducyate-

rāgadveṣatamāṃsyataḥ|trīṇyevāśubhamūlāni pañcakāraṇayogataḥ||

ye dharmā akuśalāścākuśalamūlaṃ ca darśanabhāvanāheyāśca pañcaprakārāśca ṣaḍvijñānakāyikāśca
ta evākuśalamūlānīṣyante||

kiṃ punaryathā[']kuśalaṃ(lāni) anuśayānāṃ mūlāni santyevamavyākṛtānāmapi santīti ?

[291] avyākṛtadvayasyāpi trīṇi mūlāni tatsamāḥ|avidyā dhīśca tṛṣṇā ca na kāṅkṣāmānadṛṣṭayaḥ|

“trīṇi khalvavyākṛtamūlāni, avyākṛtā'vidyā tṛṣṇā prajñā” iti kāśmīrāḥ| hetvartho hi mūlārthaḥ|
anivṛtāvyākṛtā ca prajñā hetutvena vartata ityasāvapyavyākṛtamūlam| vicikitsā nāvyākṛtamalam|
na ca mānaḥ||

[292] calatvādūrdhvavṛttitvādavyāpitvādyathākramam|

calā hi vicikitsā pratiṣṭhārthaścamūlārthaḥ| ūrdhvavṛttirunnatalakṣaṇo mānaḥ, adhogamanavṛttīni
ca mūlāni| na caitau kleśau ṣaḍvijñānakāyikau| tasmādavyāpitvānna mūleṣu vyavasthāpyete|

avyākṛtā[:] tṛṣṇādṛṣṭimānāvidyā iti bahirdeśīyakāḥ, dhyāyisūtrokteḥ| trayo hi dhyāyinaḥ-tṛṣṇādṛṣṭimānottaradhyāyibhedāt|
sarve ca te'vidyāvaśādbhavantīti catvāryeva iti|

etacca na te| kasmā[t] ?

sūtrasyārthāparijñānādaheturdhyāyicodanāt||

na khalveṣā dhyāyitritvacodanā'vyākṛtamūlanirdeśaparāḥ (rā)| kiṃ parā tarhyeṣāḥ(ṣā) ? yogināṃ
vipattidhyānādhimokṣavyāvṛttipareti pūrvoktameva sādhuḥ||

atha yāni sūtre caturdaśāvyākṛtavastūnyuktāni, kiṃ tāni kuśalākuśalapakṣāvyākaraṇādavyākṛtavastūni
? netyāha| kiṃ tarhi ? sthāpanīyatvāt|

[293] praśnavyākaraṇānyākhyaccatvāri vadatāṃ varaḥ|śiṣyānāṃ(ṇāṃ) vādaśikṣārthaṃ sthitīnāṃ ca
catuṣṭayīm||

trīṇi khalu kathāvastūnyārabhya catvāri vyākaraṇānyāvabudhya catasraśca sthitīravagamya vigṛhya
sabhāyāṃ pañcabhiravayavaiḥ svapakṣaṃ pratiṣṭhāpya vādaḥ karaṇīyo nāto'nyathā ityatra
viniścayāt||

kāni punastāni catvāri vyākaraṇāni ? kāśca tāścatasraḥ sthitayaḥ ? tadavadyotyate-

[294] ekāṃśākhyaṃ vibhajyākhyaṃ pṛcchākhyaṃ sthāpyameva ca|maraṇaprasavotkarṣajīvadravyānyatādivat||

tatraikāṃśavyākaraṇam-ki(kiṃ) yaḥ kaścijjāyate sarvosau mṛ(mri)yate? omiti vācyam| atha yaḥ
kaścinmriyate sarvosau jāyata iti ? vibhajya vyākartavyam-kṣīṇāsravo na jāyate'nyaḥ sarvoṃ
jāyate| kiṃ manuṣyo viśiṣṭo'tha hīna iti ? paripṛcchya vyākartavyam-kānadhikṛtya pṛcchasi
? devāṃstiryagādīnvā ? yadi devānārabhya hīna iti vācyam| atha tiraścaḥ śreṣṭha iti vyākartavyam|
kimanyaḥ skandhebhyaḥ puruṣo vā'nanya iti ? eṣa praśnaḥ sthāpanīyaḥ, sadasatoranyānanyatvavyākaraṇāyogāt,
khapuṣpasaugandhyadaurgandhyavyākaraṇavat||

sthitayaścatasro nirdiśyante|

[295] sthānavāditvasaṃjñaikā parikalpāhvayā parā|anyā pratipadākhyā'nyā jñānavāditvasaṃjñitā||

kaściddhi vādī sthānāsthāne saṃbhavāsaṃbhavākhye saṃtiṣṭhate kaścinna saṃtiṣṭhate| prathamaḥ
katthyaḥ(thyaḥ), dvitīyastvakathyaḥ| parikalpe saṃtiṣṭhate, yaḥ parikalpite dṛṣṭānte dārṣṭāntikārthaṃ(rthe)
prasādhake saṃtiṣṭhate, sa ca kathyo yo na santiṣṭhate so'kathyaḥ| evaṃ
pratipadi jñānavāditāyāṃ yaḥ santiṣṭhate sa kathyate| yastu na saṃtiṣṭhate sa durmatirakathyate|

idamidānīṃ vaktavyam| atha kenānuśayena kasminvastuni saṃyuktaḥ ? tatra tāvadvastu kṣetravastvādipañcaprakāram|
tadiha saṃyogavastvadhikṛtaṃ veditavyam| ta[d] dvividhamāśrayālambananaiyamyena
prakāranaiyamyena ca|

tatrāśrayālambananaiyamyena tāvaccakṣurvijñānakāyikairanuśayaiḥ, rūpeṣvālambanataḥ saṃyuktaḥ|
tatsaṃprayukteṣu saṃprayogataḥ| te ca manodharmāyatane| evaṃ yāvatkāyavijñānikairyathāviṣayamālambanataḥ,
tatsaṃprayukteṣu saṃprayogataḥ| manovijñānakāyikairdvādaśasvāyataneṣvālambanataḥ|
saṃprayukteṣu saṃprayogataḥ| ityāśrayālambananiyamaḥ|

prakāranaiyamyena tu duḥkhadarśanaprahātavyaiḥ sarvatragaiḥ pañcasu nikāyeṣvālambanataḥ saṃyuktaḥ|
tatsaṃprayukteṣu saṃprayogataḥ| asarvatragaistu svanaikāyikeṣvālambanataḥ| saṃprayukteṣu
saṃprayogataḥ| ityevaṃ sarvatra yathāsaṃbhavaṃ vaktavyam||

athedānīmatītānāgatapratyutpannanaiyamyena kaḥ pudgalaḥ kasminvastuni katamenānuśayeṇa(na) saṃyuktaḥ
? tadidamudbhāvyate-

[296] mānapratighasaṃrāgairvartamāno'jjhitakriyaiḥ|jātā yatrāprahīṇāśca saṃyuktastatra vastuni||

ete hi mānapratigharāgāḥ svalakṣaṇakleśāḥ sadvastuviṣayatvāt| sāmānyalakṣaṇakleśāstu dṛṣṭivicikitsādyāḥ|
ata ete mānādayo'tītāḥ pratyutpannāśca yasminvastunyutpannā na ca prahīṇāstasminvastuni
taiḥ saṃprayukto veditavyaḥ| nahyete sarvasya sarvatrotpadyante svalakṣaṇakleśatvāt||

[297] ajātairmāṇa(na)sairetaiḥ sarvatrānyaiḥ svakādhvikaiḥ|sarvatrājaistathā śeṣaiḥ saṃyuktā
skandhasantatiḥ||

yathā(trā)prahīṇā iti vartata(te)| yasya khalu yo'tītaḥ kleśaprakāraḥ prahīṇo'nāgato'pi| ato
ye mānarāgadayo nāgatā na prahīṇāstaiḥ sarvasmiṃstraiyadhvike vastuni saṃyuktaḥ| tadālambanānāmutpattisaṃbhavānmānasānāṃ
ca traiyadhvaviṣayatvāt| ato'nyai rāgādibhiranāgatairaṇā(nā)gata
eva vastuni saṃyukto'tītairatīta eva pratyutpannaiḥ pratyutpanna eva| mānasebhyo hyanye
pañcavijñānakāyikāḥ| tataḥ siddhaṃ bhavatyatītapratyutpannairapi mānasairasvādhvike'pi
vastunyaprahīṇaiḥ saṃyuktaḥ syānna ca kevalaṃ mānasairevānāgatairebhiḥ sarvatra| kiṃ tarhi
? pañcavijñānakāyikairapi| anutpattidharmikaistu pañcavijñānakāyikaiḥ sarvatra traiyadhvikairvastuni
saṃyuktaḥ, tadviṣayasyātītānāgatapratyutpannatvāt| sāmānyakleśaistu dṛṣṭivicikitsā'vidyākhyaistraiyadhvikairapi
sarvasmiṃstraiyaghvike vastuni saṃyuktaḥ, teṣāṃ sāmānyakleśatvādyāvadaprahīṇā
ityanuvartate|

kathaṃ punargamyate'tītādiṣu vastuṣu rāgādaya utpadyante taiśca tatra saṃyukto bhavatīti ? sūtrādeva
hi| bhagavatoktam-“trayaśchandarāgasthānīyā dharmāḥ| atītāśchandarāgasthānīyā dharmāḥ,
anāgatapratyutpannāḥ| atītāṃśchandarāgasthānīyāndharmānpratītyotpadyate cchandaḥ| utpanne
cchande saṃprayuktastairdharmairvaktavyo na visaṃyuktaḥ |” tathā-“yasmin rūpe'tītānāgatapratyutpanne
utpadyate'nunayo vā pratigho vā|” ityevamādi|

kaḥ punaratra saṃyujyate ? yadā śūnyāḥ sarvasaṃskārāḥ, nityena dhruvena(ṇa) śāśvatenāvipariṇāmadharma(rme)ṇātmanā'tmīyena
vā ? yathoktam-“asti karmāsti vipākaḥ kārakastu nopalabhyate
ya imāṃśca skandhān pratinikṣipyānyān skandhān pratisaṃdadhātītyanyatra dharmasaṃketāt” iti
vistaraḥ|

tatra pratisamādhānam-‘saṃyuktā skandhasantatiḥ|’ skandhasantatau hi skandhalakṣaṇasantānaikatvābhimānāt,
saṃṣṛtyā sattvasaṃjñaptirityadoṣaḥ||

trayātpunaretasmāt-[298] dvayamevātra niṣpannaṃ tṛtīyaṃ tūpacārataḥ|

vastusaṃyo nākhyaṃ dvayaṃ paramārthato vidyate sattvākhyastu tṛtīyo'rthaḥ saṃvṛtyā vidyata iti|

kutaḥ punaretad dvayaṃ paramārthato vidyate ? taducyate-

sadasaddhetuno(tā) yasmānmadhyasthaiśca parigrahāt||

śubhāśubhaphalaṃ karmanaiyamyād guṇadoṣaphalaniyamyatāḥ(tā)| kiñca, ‘madhyasthaiśca parigrahāt|’
madhyasthā ucyante vītakleśāḥ| taiḥ śubhaṃ ca śubhato'śubhaṃ cāśubhataḥ, guṇāśca guṇataḥ
doṣāśca doṣataḥ parigṛhītaḥ| tatphalaṃ ceṣṭamiṣṭataḥ parigṛhītamaniṣṭaṃ cāniṣṭataḥ| iti
siddhaṃ dvayaṃ pariniṣpannaṃ tṛtīyaṃ tūpacārata iti|

yuktaṃ tāvadidam| yadidaṃ pratyuktaṃ vastuhetupratyayātpratītyotpannaṃ paramārthato vidyate
pratyātmavedanīyatvāt, tadālambanāśca rāgādayaḥ dravyataḥ santīti| yatpunaridamuktamatītānāgate
vastuni traiyadhvikairanuśayaiḥ saṃyukta iti tadetatsāhasamāhopuruṣikamātram| kaḥ punaretadatītānāgatādi
dravyato'bhivāñcchatītyāhābhidhārmikāḥ||

catvāraḥ khalviha pravacane vādinaḥ| katame catvāraḥ ? tadapadiśyate-

[299] sarvamasti pradeśo'sti sarvaṃ nāstīti cāparaḥ|avyākṛtāstivādīti catvāro vādinaḥ smṛtāḥ||

tatra sarvāstivādā(da)syādhvatrayamasti sa dhruvatrayamiti| vibhajyavādinastu dārṣṭāntikasya
ca pradeśo vartamānādhvasaṃjñakaḥ| vaitulikasya ayogaśūnyatāvādinaḥ sarvaṃ nāstīti| paudgalikasyāpi
avyākṛtavastuvādinaḥ pudgalo'pi dravyato'stīti|

atra punaḥ[300] ebhyo yaḥ prathamo vādī bhajate sādhutāmasau|tarkābhimāninastvanyeyuktyāgamabahiṣkṛtāḥ||

yaḥ khalveṣa prathamo vādī sarvāstivādākhyaḥ, eṣa khalu yuktyāgamopapannābhidhāyitvātsadvādī|
tadanye bādino dārṣṭāntikavaitulikapaudgalikāḥ na yuktyāgamābhidhāyinaḥ, tarkābhimāninaste|
mithyāvāditvādete lokāyatikavaināśikanagnāṭapakṣe prakṣeptavyāḥ| ityataśca sarvaṃ sarvagatamupadarṣa(rśa)yiṣyāmīti||

kaḥ punarayaṃ sarvāstivādī sādhutā(tāṃ) bhajate ? tadidamavadyotyate| eṣa khalu vādī

[301] icchatyadhvatrayaṃ yasmā[t] kṛtyataśca dhruvatrayam|sarvāstivāda ityuktastasmādādyaścaturvidhaḥ||

khalveṣa sarvāstivādaścaturdhā bhedaṃ pratipannaḥ| katham ? tadārabhyate-

[302] bhā[vāṅkā']nyathikākhyau dvāva[va]sthā'nyathiko paraḥ|anyathā'nyathikaścānyaḥ, tṛtīyo
yuktivādyataḥ||

tatra bhāvānyā(nya)thiko bhadantadharmatrātaḥ| sa hyevamāha-dharmasyādhvasu pravartamānasyānāgatādibhāvamātramanyathā
bhavati| na dravyānyathātvam| yathā suvarṇasya kaṭakādisaṃsthānāntareṇa
kṛ(kri)yamāna(ṇa)sya pūrvasaṃsthānanāśe suvarṇanāśaḥ| kṣīrasya vā dadhitvena pariṇamato
yathā rasavīryavipākaparityāgo na varṇasyeti| tadeṣa vārṣagaṇyapakṣabhajamānatvāttadvargya
eva draṣṭavyaḥ| yasmāt eṣo'vasthitasya dravyasya jātilakṣaṇasya samudāyarūpasya vā'nyathā'nyathāvasthānalakṣaṇaṃ
pariṇāmamicchati|

lakṣaṇānyathiko bhadantaghoṣaka iha paśyatyatīto dharmo'tītalakṣaṇena yukto'nāgatapratyutpannalakṣaṇābhyāmaviyuktaḥ,
evamanāgatapratyutpannāvapi| yathā puruṣaḥ ekasyāṃ striyāṃ rakto'nyāsvaviraktaḥ|
tadasyāpyadhvasaṃkaro bhavatyekasya dharmasya trilakṣaṇayogābhyupagamāt| eṣo'pi
puruṣakāraṇi(?)vāgurāyāṃ praveśayitavyaḥ|

avasthā'nyathiko bhadantavasumitraḥ| sa khalvāha-dharmo'dhvasu pravartamāno'vasthāmavasthāṃ
prāpyā'nyathā'nyathā'stīti nirdiśyate| avasthāntaraviśeṣavikārātsvabhāvāparityāgācca| yathā
nikṣepavartikaikāṅkavinyastaiketyucyate, saiva śatāṅke śataṃ sahasrāṅke sahasramiti|

anyathā'nyathiko bhadantabuddhadevaḥ| sa brūte| dharmo'dhvasu pravartamānasyā(-mānaḥ) pūrvāparamavekṣyānyathā
cānyathā cocyate| naivāsya bhāvānyathātvaṃ bhavati dravyānyathātvaṃ vā|
athaikā strī pūrvāparamapekṣya mātā cocyate duhitā ca| tadvaddharmo'nāgatapratyutpannamave(pe)kṣyātīta
ityucyate| tathetaro'pītaradvayamapekṣyeti|

asyāpyekasyātītasyādhvanaḥ pūrvottarakṣaṇatra(dva)yamapekṣyādhvatritvāpattidoṣaprasaṅgaḥ|

tadebhyaścaturbhyaḥ sarvāstivādebhyastṛtīyaḥ sthaviravasumitraḥ pañcaviṃśatitattvanirāsī paramānu(ṇu)saṃcayavādonmāthīca|
ityato'sāveva yuktyāgamānusāri[tvā]dāptaḥ prāmāṇika ityadhyavaseyam|

bhadantabuddhadevo'pi tīrthyapakṣyabhajamānatvānna parigṛhyate|

bhadantaghoṣako'pyadhvasaṃkaravāditvādekaikasyādhvano'dhvatrayalakṣaṇabhāgbhavati|

ityatastṛtīya evāpadoṣaḥ| yasmāt-

[303] kāritreṇādhvanāmepa vyavasthāmabhivāñchati|tatkurvanvartamāno'dhvā kṛte'tīto'kṛte paraḥ||

ye khalu bhagavatoktāḥ svabhāvasiddhāstraiyādhvikā dharmā atītānāgatapratyutpannāsteṣāmayamācāryaḥ
kriyādvāreṇāvasthābhedamicchatyajahatsvarūpo hetusāmagrīsannidhānaprabodhitaśaktiḥ|
kriyāvā[n] hi saṃskāro vartamāna ityucyate| sa eva tyaktakriyo'tīto'nupāttakriyo'nāgataḥ|
ityevaṃ ca sati kālatrayasyaikādhikaraṇyamekādhiṣṭhānavyāpāraparicchedyatvaṃ copapannam|
anyathaikaḥ (ka)dravyajātinimittābhāve vaiyadhikaraṇye sati kālatrayasaṃbandhābhāvaḥ prāpnuyāditi
|

atrāha codakaḥ-na, atītānāgatasyārthasya prajñaptyā vyapadeśasiddheḥ| na, paramārthadravyābhāve
niradhiṣṭhānaprajñaptivyapadeśānupapatteḥ| vartamānāpekṣyastadvyapadeśa iti cet| na| vartamānasvarūpasthitiśaktikriyābhāve
sattvānupapatteḥ, sadasatorapekṣāsaṃbandhābhāvācca| sattvalakṣaṇamidānīmeva
dyotyate atītādīnāṃ padārthānām-

[304] buddhyā yasyekṣyate cihnaṃ tatsaṃjñeyaṃ caturvidham|paramārthena saṃvṛtyā dvayenāpekṣayā'pi
ca||

yasya khalvarthavastuna(naḥ) svabhāvasiddhasvarūpasyāviparītākārayā dharmopalakṣaṇayā paricchinnaṃ
lakṣaṇamupalakṣyate tatsa[d]dravyamityucyate| tatpunaḥ sat pratibhidyamāna(naṃ) caturvidhaṃ
bhavati|

paramārthena yannityaṃ svabhāvena saṃgṛhītaṃ na kadācitsvamātmānaṃ jahāti, viśiṣṭajñānābhidhānāpauruṣeyaviṣayisaṃbandhaṃ
tatparamārthasadityucyate|

yatpunaraṇe(ne)kaparamārthasatyapṛṣṭhena byavahārārthaṃ prajñaptirūpatayā nirdiśyate tatsaṃvṛtisat|
tadyathā dhaṭapaṭavanapugdalādika[m]|

kiñcidubhayathā| tadyathā pṛthivyādi| kiñcitsattvā pekṣayā pitṛputraguruśiṣyakartṛkriyādi||

atha yadidamuktaṃ dravyasanto'totānāgatā'dhvasthā dharmā iti tadāgamayuktyanabhidhānādabhidhānamātram|
tasmādāgamayuktibhyāmupapādyo'yamartha ityata idaṃ pratijñāyate-

[305] sadatītāsamutpannaṃ buddhoktervartamānavat|dhīnāmagocaratvacca tatsattvaṃ vartamānavat||

uktaṃ hi bhagavatā-“asti bhikṣavo'tītaṃ rūpaṃ nocedatītaṃ rūpaṃ abhaviṣyanneme sattvā atīte
rūpe samarañjyantaḥ| yasmāttarhyastyatītaṃ rūpaṃ tasmādime sattvā atīte rūpe saṃrañjyante|”
evamanāgatapratyutpanna(nnaṃ) ceti vācyam| vibhaktipratirūpako'yaṃ nipāta iti cet| na| vartamāne'pi
tatprasaṅgāt| kriyāvacanena cottarapadena pūrvasya kriyāvacanasyaiva padasya sāmānādhikaraṇyāt|

punaścoktaṃ bhagavatā-“rūpamanityamatītānāgatam, kaḥ punarvādaḥ pratyutpannasya ? evaṃdarśī
śrutavānāryaśrāvako'tīte rūpe'napekṣo bhavatyanāgataṃ rūpaṃ nābhinandati| pratyutpannasya
rūpasya nirvide virāgāya nirodhāya pratipanno bhavati| atītaṃ cedrūpaṃ nābhaviṣyanna śrutavānāryaśrāvako'tīte
rūpe'napekṣo'bhaviṣyat; yasmāttarhyastyatītaṃ rūpaṃ tasmācchrutavānāryaśrāvakaḥ
atīte rūpe'napekṣo bhavati” iti vistaraḥ|

tathoktam-yacchāriputra karmābhyatītaṃ kṣīṇaṃniruddhaṃ vigataṃ vipariṇataṃ tadastīti| taccet
karma śāriputra nābhaviṣyannehaikatīyastaddhetoḥ tatpratyayādapāya durgativinipātaṃ kāyasya
bhedānnarakeṣūpapatsyate” iti vistaraḥ| tadāhitacittabhāvanāṃ sandhāya vacanādadoṣa iti
ce[t]| na| uktottaratvāt| uktottaro hyeṣa vādaḥ| kiṃ tilapīḍakavatpunarāvartase ?

kiñca, bhāvanābhāvyamānacittayoḥ svarūpaśaktikriyānupapatteḥ puṣṭavāsitatailavat, anyānanyatvādivakṣyamāna(ṇa)doṣācca|

paramārthaśūnyatāsūtrādasaditi cet| na| tadarthāparijñānāt| tata evānāgatādyastitvasiddheśca|
tatraitat syāt-paramārthaśūnyatā sūtre bhagavatā vispaṣṭamanāgatādināstitvaṃ pradarśitam|
tatra hyaktam-“cakṣurūtpadyamānaṃ na kutaścidāgacchati, nirudhyamānaṃ na kvacitsaṃnicayaṃ
gacchati” iti vistaraḥ| atītānāgatasadbhāve cāgatigatidoṣo(ṣā)bhyupagamaḥ prāpnotīti|

etacca na| kutaḥ ? sūtrārthāparijñānāt| ata evānāgatādyastitvasiddheśca|

sūtrasya tāvadayamarthaḥ| yaduktam-“cakṣurutpadyamānaṃ na kutaścidāgacchati, nirudhyamānaṃ na
kvacitsaṃnicayaṃ gacchati” iti tadvedoktavādavidhipratiṣedhārthaṃ sāṃkhyamatavyudāsārthaṃ
ca|

vede hyaktam-“pañcatvamāpadyamānasya cakṣurādityādāgataṃ punastatraiva prativigacchati| śrotramākāśam|
ghrāṇaṃ pṛthivīm| jihvā āpaḥ| kāyo vāyum| manaḥ salilaṃ somamityarthaḥ|” tatpratiṣedhārthaṃ
bhagavānavocat- “cakṣurutpadyamānaṃ na kutaścidāgacchati” iti vistaraḥ|

sāṃkhyāḥ khalvapyācakṣate-“cakṣuṣpradhānādāgacchati tatraiva ca punarvigacchati” iti| tannirāsārtha
ca bhagavānavocat-“cakṣarutpadyamānaṃ na kutaścidāgacchati|” adeśapradeśasthāḥ khalvanāgatātītaparamāṇvavijñaptisaṃjñitā
dharmaḥ(rmāḥ) iti tadāgamanagamanānupapattiḥ|

kastarhi vākyārtha|-“abhūtvā bhavati| bhūtvā ca prativigacchati” iti ? dvividhaṃ hi cakṣurdravyasadeva
paramārthasato yadaprabuddhamubhayam (?)| anyatprabuddhamanu(-ddhamu ?)pāttakriyam|
pūrvaṃ taddhetūnpratītya kriyāmupādatte prabudhyata ityarthaḥ| upāttakriyaṃ ca dvitīyam|
taddhi kriyāmujjhatprativigacchatītyuktaṃ bhavati|

sāṃkhyamataniṣedhārthaṃ vā| sāṃkhyānāṃ khalvekaṃ kāraṇaṃ nityaṃ svāṃ jātimajahattena tena vikāraviśeṣātmanā
bhūtvā bhūtvā'nyenānyena kāryaviśeṣātmanā pariṇamatīti| tatpratiṣedhārthaṃ
bhagavānavocat-“cakṣurutpadyamānaṃ na kutaścidāgacchati nirudhyamānaṃ na kvacitsaṃnicayaṃ
gacchati” iti| cakṣurabhūtvā vartamāne'dhvani kṣaṇamātraṃ kriyārūpamādaya tyaktvā punaradarśanaṃ
gacchati|

kiñcānyat, ata evānāgatāstitvasiddheḥ| yaduktamasminneva sūtre cakṣurutpadyamānaṃ na kutaścidāgacchati”
ityatraitadādarśitam| sadidaṃ cakṣurantaraṅgabahiraṅgakāraṇasāmagrīsannidhānopādhivaśena
kriyāmupādadānaṃ na kutaścidāgacchati| kutaḥ punastatsattvamiti cet| mukhyasattāviṣṭe
kartari śānacovidhānānnirudhyamānavaditi| tasmā[d] durvihitavetāḍotthānavat sautrāntikaiḥ
svapakṣopaghātāya sūtrametadāśrīyate|

evaṃ tāvadāgamātsiddhamadhvatrayāstitvam|

yuktito'pi-‘dhīnāmagocaratvācca tatsattvaṃ vartamānavat|’ tadākārayā khalu buddhyā yasyārthasya
svasāmānyalakṣaṇaṃ paricchidyate, yaśca buddhoktanāmakāyadharmakāyābhyāṃ(bhyā)mabhidyotyate
sa paramārthato vidyate| katham ? vartamānacakṣūrūpādivat| jñānajñeyābhidhānābhidheyasaṃbandha[:]
khalvakṛtakaiti śiṣṭāt(:) pratipadyante||

asadālambanā'pi buddhirastīti cet| atrāpadiśyate-

[306] nāsadālambanā buddhirāgamādupapattitaḥ|

āgamastāvat-“cakṣuḥ pratītya rūpaṃ cotpadyate cakṣurvijñānaṃ yāvanmanaḥ pratītya dharmāṃścotpadyate
manovijñānam| etāvaccaitatsarvamasti” ityuktaṃ bhagavatā| tatra manovijñānaṃ traiyadhvikāsaṃskṛtadharmaviṣayā[yama],
pañcavijñānakāyāḥ pratyutpannapañcaviṣayālambanāḥ| na tu
kvacidasā(sa) [dā]lambanamuktaṃ nāpi tadastīti tadviṣayabuddhyabhāvaḥ|

tathoktam-“yadva(du)ta loke nāsti tadahaṃ drakṣyāmi” iti vistaraḥ|

tathā-“trayāṇāṃ sannipātaḥ sparśaḥ| sahajātā vedanā” iti vistaraḥ| etenābhidhānābhidheyasaṃbandhaḥ
pratyuktaḥ| tadevaṃ sati sūtre'sminmaghyamāpratipatpradarśitā| yaduta-kenacitprakāreṇa
śūnyāḥ saṃskārāḥ mithyāparikalpitena puruṣālayavijñānābhūtaparikalpādinā| kenacidaśūnyāḥ,
yaduta-svalakṣaṇasāmānyalakṣaṇābhyāmiti| yathā kātyāyata(-ya)na sūtre-“lokasamudayaṃ jñātvā
yā loke nāsti tā sā na bhavati| lokanirodhaṃ jñātvā yā loke'sti tā sā na bhavati itīmau
dvāvantau parityajya maghyamayā pratipadā tathāgato dharmaṃ deśayati|” na caitad dva [yama]stināstitvākhyamekādhikaraṇaṃ
virodhādupapadyate na ca niradhiṣṭhānam| nāpi khapuṣpaśūnyādhiṣṭhitam|

yuktirapi| jñānajñeyābhidhānābhigheyasaṃbandhasyākṛtakatvāt| nāstiśaśaviṣāna(ṇa)mityasya jñānasyābhidhānasya
cāsadviṣayatvamiti cet| tatra brūmaḥ-

anyāpekṣye'tha saṃbandhaprtiṣedho'śvaśṛṅgayoḥ||

yo'yaṃ nāsti śaśaviṣāṇādipratiṣedho'sya tarhi kiṃ pratiṣedhyam ? yadyasadālambanā buddhirnāstyabhidhānaṃ
vā nirabhedheyamiti ? atrāpadiśyate| ‘anyāpekṣye'tha saṃbandhapratiṣedhaḥ|’ kāryakāraṇādistrividhaḥ
saṃbandho'tra goviṣāṇādiṣu pūrvadṛṣṭaḥ śaśaviṣāṇādiṣu pratiṣiddhyate|
śaśaṣi(śi)romātrakākāśadhātusaṃbandhadarśaṇā(nā)dyadi śaśaśirasyā(sya)pi viṣāṇama viṣyattadvadevopalapsyata|
na copalabhyate| tasmātsaṃbandhāntarāpekṣaṃ śaśaviṣāṇaśabdagaḍumātraṃ
nañā saṃbandhyantarasaṃbandhabuddhyapekṣeṇāvadyotyate, na tu kiñcidabhidhānamabhidheyaṃ
vā pratiṣedhyātmanaḥ(nā) śrīyata iti siddhaṃ sarvā buddhiḥ sadviṣayeti|

etenājātaṃ ghvastaṃ ca goviṣāṇaṃ pratyuktam| gośirasā(śiro)mātramākāśadhātuveṣṭita(taṃ) dṛṣṭvāḥ(ṣṭvā)
janiṣyate dhvastaṃ vā goviṣāṇamiti draṣṭavyam|

trayodaśāyatanapratiṣedhabuddhiviṣayād astitvādasadālambanā buddhirastīti cet| na| bhagavataiva
vāgvastumātrametaditi nirṇītatvāt| uktaṃ hi bhagavatā hastatāḍo(lo)pame sūtre-“etāvatsarvaṃ
yaduta cakṣū rūpaṃ ca yāvanmano gharmāṃśca| yaḥ kaścidetad dvaya pratyākhyāyā[nya]d
dvayaṃ jñeyamabhidheyaṃ vā kalpayet vāgvastumātramevāsya syāt| pṛṣṭo vā na saṃprajānīyāduttare
vā saṃmohamāpadyeta| yathāpi tadaviṣayatvāt|” iti|

kiñca, astiśaśaviṣāṇābhidhānābhidheyavannāstyuktirapi vāgvastumātraṃ viṣāṇākhyābhidheyārthasaṃbandhavihīnam|
etena ṣaṣṭhaḥ skandhaḥ pratyuktaḥ| kiñca, pañcaskandhaviṣayaviparītajñānapratiṣedhāt|
alātacakrabuddhipratiṣedhavat, dvicandrabuddhipratiṣedhavacca| uktaṃ hi bhagavatā-“ye
kecidātmeti samanupaśyantaḥ samanupaśyanti sarve ta imāneva pañcopādānaskandhānsamanupaśyantaḥ
samanupaśyanti” iti skandhaviṣaye caiṣā nityātmadravyabhrāntirityavadyotyate|

kiñca, nañaḥ sadasatpratiṣedhyaviṣayatvānupapatteśca| santaṃ tāvadarthaṃ na pratiṣeddhuma(m)
samarthaḥ| yadi hi santamarthaṃ śaknuyātpratiṣeddhuṃ na rājāno hastyaśvaṃ vi(bi)bhṛyurṇa(rna)
santi dasyava ityevaṃ brūyuḥ| ityukte dasyūnāmabhāva[:] syāt| na caitadasti| athāsantaṃ
pratiṣedhayati, tenābhāvapratiṣedhādbhāva eva syāditi| tasmānnaño na goviṣāṇādi[:] nāpi
śaśaḥ(śa) [viṣāṇādiḥ] pratiṣidhyate| kiṃ tarhi| śaśākāśadhātusaṃbandhabuddhyapekṣeṇa goviṣāṇādidravyāsaṃbandhabuddhayo'vadyotyante|
siddhā sadālambanaiva buddhiḥ| evamanyatrāpi|

[307] rūpādau vastuni kṣīṇe satyevotpadyate matiḥ|sā jñānasyāsanākārā śāstustathānyacittavat||

rūpādau khalvapivastunyabhyatīte satyeva buddhirutpadyate| na hyasadālambanā buddhirutpadyate|
sadālambanā buddhirastītyupapāditam| na ca no dravyaṃ vinaśyatītyuktam| yadetada rūpādidravyaṃ
pūrvānubhūtaṃ tadeva tatsmṛtyā gṛhyata ityupariṣṭādapi sādhayiṣyāmaḥ|

yā tarhi niruddhadevadattānusmṛtirdhaṭānusmṛtirvā sā kathaṃ jāyate ? atītānāga tayordevadattaghaṭaprajñaptyupādānayoriti|
atra brūmaḥ| sāpi khalu sāvidyāsyāsadākārotpadyate sthānvā(ṇvā)dau
puruṣādibuddhivat| niravidyasya tu śāstustattvākārā bhavati rūpādidharmamātrabuddhireva|
tadyathā paracittavidaḥ svalakṣaṇākārā buddhirutpadyate| tatsāmarthyopādhi[va]śenānyathāpi
jānīte| tadvattatsāmarthyeṇa bhāvinīṃ bhūtāṃ ca saṃjñā(jñāṃ) rūpādiṣu devadattaghaṭalakṣaṇāṃ
pratipadyata iti||

itaśca sadatītānāgatam-[308] harṣotpādabhayodvegasmṛtyutpatya(ttya)ṅgabhāvataḥ|

atītānāgataṃ hi mitramamitrau(traṃ) vā manasi kṛtvā harṣotpādabhayādayo'bhyupajāyante| te cānimittā
na bhavitumarhanti| katham ? vartamānavat| | tadyathā sati vartamāne mitre'mitre vā
harṣabhayādayo bhavanti nāsatīti tadvat|

kiñca,sāṅgasya śaktyabhivyakteḥ sadīpaghaṭarūpavat||

vidyamānasya khalvanāgatasya vastuno'tītapratyutpannasahakārikāraṇasāmagrīgṛhītasya śaktimātramāvirbhavati|
katham ? ‘sadīpaghaṭarūpavat|’ tadyathā tamasi vidyamānasya ghaṭarūpasya svātmodbhāvanaśaktiḥ
pradīpādikāraṇasāmagrīsannidhāne sati bhavati tadvaditi| itaścāstyanāgatam||

[309] janīhākartṛ sādhyatvātpañcabhāvavikāravat|

tadyathā asti vipariṇamate vardhate kṣīyate vinaśyatīti sati mukhyasattāviṣṭe kartari ete pañca
bhāvavikārā bhavanti| tadvajjāyata ityayamapi ṣaṣṭhaḥ bhāvavikāraḥ sati mukhyāviṣṭe kartari
bhavitumarhatīti| kiñca jāyamānatā sattā naśyatā nāsāmānāghikaraṇye satyananyatāpattisaṅkaradoṣaprasaṅgāt|
vaiyadhikaraṇyābhyupagame saṃbandhābhāvādekatra tadvyapadeśānupapattiḥ|
kiñca, jāyamānatādikriyābhāve'stitvāyogāt| katham ? śaśaviṣāṇavaditi| upacārasatteti
cet| na| mukhyasattāyāṃ satyāmupacārasadbhāvāt, vakṣyamāna(ṇa)doṣācca|

itaścāsti-sataḥ kṛ(kri)yāṅgatādṛṣṭervikāryaprāpyakarmavat||

tadyathā vikārye karmaṇi sati karaṇaṃ dṛṣṭaṃ kāśātkaṭī karoti| prāpye ca karmaṇi sati grāmaṃ
gacchati devadattaḥ sūryaṃ ca paśyatīti gamanadṛśikriye sati karmaṇi bhavataḥ| tadvannirvartye'pi
karmaṇi mukhyadravyāstitve sati devadattakartṛkā ghaṭakriyopapadyata iti||

sāṃkhyaḥ paśyati-vidyamānameva jāyate| tadyathā kṣīre vidyamānaṃ dadhi, kāryakāraṇayorekatvāt|
taṃ pratyapadiśyate-

[310] dvitīyaṃ janma jātasya vastuno nopapadyate||

yadi khalu kṣīre dadhyādayo vikārāḥ santi bīje cāṅkurādayaḥ śukraśoni(ṇi)te ca kalalādayaḥ,
teṣāṃ jātānāṃ kṣīrādivajjanma punarṇa(rna) yujyate| yathā ca na yujyate tathā pūrvamevāviṣkṛtam|

vaiśeṣiko manyate-kapāleṣvavidyamānaṃ ghaṭadravyaṃ tantuṣu cāvidyamānaṃ paṭadravyaṃ kapālatantusaṃyogādutpadyate|
gauṇyā ca kalpanayā viprakṛtā(ṣṭā ?)vasthāviṣayā janikartṛ sattā vyapadiśyata
iti| asyāpyavayavidravyaṃ sahāvayavaiḥ pūrvameva vihitottaram| yatpunaruktamupacārasattayā
janikarttopadiśyata ityatra brūmaḥ-

mukhyasattā guṇābhāvādgaunī(ṇī) sattā na vidyate||

na hi mukhyasattā[yāṃ] guṇābhāve'vayavābhāve vā kāraṇeṣu prāgutpattyabhāve vā kāryasattopacāro
yujyate||

kasmāt ?[311] sādharmye sati tadvṛttervyāhāraṃ madhuroktivat|

tadyathā madhuravāgdevadatta iti vāci mādhuryaguṇayuktasya guḍadravyasya madhuno vā sādharmyamabhilaṣaṇīyatā
vidyate ityato vāci mādhuryaśabdaḥ prayujyate| kanyāmukhe ca candrakāntisādṛśyaṃ
dṛṣṭvā candraśabdaḥ prayujyate| vāhīke ca jāḍyasādharmyādgośabdaḥ prayujyate-gaurayaṃ
vāhīka ityevamādi| na ca tathā kaścidaguṇāvayavagandho'pi tantuṣu tatsaṃyoge vā prāgutpattyabhāve
nirātmanaḥ kāryasyāstīti| na ca kāryaṃ kiñcidīṣatkṛtamupapadyate| niṣṭhāsattaikakālābhyupagamāt|
prāgavyapadeśyaṃ vastumātraṃ viprakṛtaṃ jāyata iti cet| na| uktottaratvāt|
mama tu candrakoṭīprakāśalakṣaṇo dṛṣṭānto vidyate|

āviṣṭaliṅgamukhyasya janmeṣṭaṃ dārakādivat|

ayaṃ hi janirabhiniṣkramaṇādivacano nāsatprādurbhāvavacanaḥ| katham ? ‘dāri(ra)kādivat’| tadyathā
dārako mukhyasattāviṣṭo mātṛkukṣerniṣkramane(ṇe) jāyata ityucyate| tadvadatrāpīti|

dārṣṭāntikaḥ khalu brūte-kāraṇaśaktiṣu nirātmakajanikartrupacāraḥ pravartate| taṃ prati brūmaḥ-

[312] syātkhapuṣpaiḥ khamutphullaṃ syāñjaṭālaśca darduraḥ|svabhāvo yadi bhāvanāṃ prāgabhūtvā
samudbhavet||

na hyasataḥ kasyacicchaśaviṣāṇāderutpādo bhavati nairātmyāviśeṣasarvāsadutpattiprasaṅgāt| taddhetukānāṃ
ca jāyamānajātanaśyatkāleṣvātmāstitvasthitaśaktīnāmanupapatteḥ| kāraṇānāṃ ca kāryātmakatvā[t]
prāgutpatterasattvam, asattvādanupapattidoṣāpattiḥ| kutaśca nābhāvo bhāvībhavati
? sthitiśaktikriyā[']yogāt||

kathamayoga iti cet| tadāviṣkriyate-[313] sthitiśaktiparityaktāndharmānnāśānvitodayān|vada somya
kathaṃ yāti pratītyā vastu vastutām||

iha khalu bhavatāmahetuko vināśaḥ sarvotpattimatāṃ nityasaṃnihitaḥ| tasmiṃśca sati janmasthitiśaktikriyā
na vidyante, virodhāt| tāsvasatīṣu kāraṇamapi ce(cai)va vinaṣṭam| tadasminnasati
kiṃ pratītya asannirātmakaṃ vastu vastutāṃ yātītyācakṣva| kathaṃ te kāryaṃ kāraṇaṃ vopapadyate
? satāṃ hi saṃjñāsaṃjñijñānajñeyakriyākāraṇahetuphalādīnāmanyonyāpekṣaprajñapteḥ|
atha tavābhāvo na kaścidasti bhāvavirodhī, kathaṃ tarhi sa bhāvo naṣṭa ityucyate ? tasmādbhavato
vāṅmātrametat, mama tu vidyamānayorevopakāryupakāra[ka]bhāvo yuktaḥ|

yasmāt-

[314] loke dṛṣṭaḥ satoreva parasparamanugrahaḥ|tadvadevopaghāto'pi nāśvaśṛṅgāhivā(pā)dayoḥ||

anugrahopaghātayośca kāryakāraṇasaṃbandhopacāraśca satoreva bhavatītyāstanandhayebhyaḥ prasiddhametat,
nāsatoḥ na ca sadasatoriti||

vaitulikaḥ kalpayati-[315] yatpratītyasamutpannaṃ tatsvabhāvānna vidyate|

yatkhalu nisvabhāvaṃ nirātmakaṃ hetūnpratītya jāyate tasya khalu svabhāvo nāsti| na hi tatkāraṇeṣu
pratyekamavasthitaṃ nāpi bhāgaśo nāpyanyatra kvacit| nāpi hetusamudāye tadrūpābhāvāt|
yacca na kvacidasti tatkatamena svabhāvenotpatsyata iti nāsti svabhāvaḥ| yasya ca nāsti
svabhāvaḥ tatkathamastītyucyate ? tasmādalātacakravannisvabhāvatvāt sarvadharmā nirātmāna
iti|

taṃ pratyapadiśyate-na vidyate svabhāvādyadvidyate tattato'nyathā||

brahmodyametat-yatpratītyasamutpannaṃ tatsaṃvṛtyātmanā vidyate vanasaṃghādivat| yatparamārthato
vidyate taraya pratītyāvasthāśaktimūrtikriyādimātramutpadyata iti||

tasya tarhi hetavo vidyamānasya kamupakāraṃ kurvantīti ? atrābhidhīyate| na khalu dravyasvabhāvāstitvaṃ
prati kañcidupakāraṃ kurvanti| na ca svabhāvasyāpekṣya prajñaptiḥ| kiṃ tarhi ?

[316] prakurvanti daśāmātraṃ hetavo vastunaḥ sataḥ|rājatvaṃ rājaputrasya sātmakasyaiva mantriṇaḥ||

tadyathā'bhijātasya rājaputrasya vidyamānasya mantriṇaḥ sabalasamudayāḥ parigrahānugrahamātreṇopakurvanto
rājatvaṃ kurvantyevamanāgatasya vastunaḥ sato hetupratyayāḥ sametya lakṣaṇamātra(traṃ)
[varta]mānākhyamaiśvaryādhipatyaṃ kurvantītyavaboddhavyam||

anye punarvarṇayanti-[317] dharmāṇāṃ sati sāmagrye sāmarthyamupajāyate|citānāṃ paramānū(ṇū)nāṃ
yadvadātmopalambhane||

yathā khalu paramānu(ṇu)saṃcayaścakṣuṣā gṛhyate, pratyekaṃ paramāna(ṇa)vo na gṛhyante, tathā
kāraṇasāmagrye sati dharmāṇāṃ kriyāsāmarthyamupajāyata iti draṣṭavyam|

bhadantakumāralātaḥ paśyati-vātāyanapraviṣṭasyāṃ(syā)ntaḥpārśvadvaye'pi truṭayaḥ santi| raśmigatasya
tu darśanamasya truṭe raśmipārśvagāstvanumeyāḥ| etena vyākhyātaṃ dharmāṇāmadhvayordvayorastitvam|
prāpya jñānātiśayaṃ munayaḥ paśyanti, tāstu dhīrhi trikajā||

yastu manyate'tītaṃ karmābhāvībhavatyanāgataṃ ca na vidyate taṃ pratyapadiśyate-

[318] karmātītamasadyasya phalaṃ bhāvi karotyasat|vyaktaṃ vandhyāsutastasya jāyate vyantarātmajāt||

na hi bhavato vartamānakālāstitvamupapadyate, atītānāgatahetuphalābhāvāt, vandhyāvyantaraputrajanmavat||

atra pratyavatiṣṭhante dārṣṭāntikāḥ-na brūmaḥ sarvathā'tītaṃ na vidyate| kiṃ tarhi ? dravyātmanā
na vidyate prajñaptyātmanā tu saditi| tatra pratisamādhīyate-

[319] nāmasallakṣaṇābhāvād dravyasatyāṅkasiddhitaḥ|anāgatābhyatītasya nāsti prajñaptisatyatā||

sopādānaṃ hi sarvaṃ prajñaptisat| na ca vartamānamupādānamupapadyate| anāgatābhyatītasya tasmānnirupādānasya
prajñaptyabhāvādasadetat|

yadi tarhyanāgataṃ cakṣurādidravyaṃ vidyate kasmānna paśyati na dṛśyate na vijānāti ? na vyaktaṃ
kāritrābhāvādī(di)ti||

tadatra kośakāraḥ praśnayati-[320] ko vighnaḥ

yadi cakṣurvidyate kiṃ na paśyati ? vayaṃ brūmaḥ-aṅgavaikalyam

dṛṣṭaṃ hi pradīpādyaṅgavaikalye vartamānasyāpi cakṣuṣo rūpādarśanam|sa pratyācaṣṭe-sarvasya
sadāstitve kuto'ṅgavaikalyam ? vayamācakṣmahe-

na tatsarvāstitā sadā|

traiyadhvikāni khalvatrāṅgāni vivakṣitāni| tatra keṣāñcidasāṃnidhyaṃ bhavati tadvaikalyātkāritraṃ
na karotīti|

sa pratyācaṣṭe-tatkathaṃ

kiṃ lakṣaṇātkāritraṃ tato vā dravyāt, kimanyadāhosvidananyaditi ? tatra vayaṃ prativadmaḥ-

śrūyatāṃ sadbhyaḥ

chātrāsanamadhyāsya na hi sarvajñapravacanagāmbhīryaṃ sadevakenāpi lokena śakyaṃ tarkamātreṇāvaboddhum|
yasmātsomya-

durbodhā khalu dharmatā||

tathāpi tu śrūyatām||

[321] vartamānādhvasaṃpātāt sāmagryā'ṅgaparigrahāt|labdhaśakteḥ phalākṣepaḥ kāritramabhidhīyate||

anāgatasya khalu dharmasya vartamānādhvasaṃpātādantaraṅgavahiraṅgasāmagryāṅgaparigrahāt labdhasāmarthyasya
dharmasya yaḥ phalākṣepastatkāritramityucyate| sā ca vartamānakālā vṛttiḥ kāritramityākhyāyate|
tatra yo brūte'nanyatkāritramiti tasya dravyasvabhāvaparityāgaḥ prasajyate||

śāstre tu khalu-[322] na vartamānatā rūpamatītājāna(ta)tā na ca|yato'to nādhvasaṃcārād rūpātmānyathateṣyate||

yadi dravyātmano nānyathātvaṃ kiṃ tarhi hetū[n] pratītya jāyate ? brūmaḥ-[323] avasthā jāyate
kācidvidyamānasya vastunaḥ|tathā śaktistathā velā tathā sattā tathā kriyā||

tatrāvasthāśaktipracayakriyāpekṣā dravyavaśā śaktiḥ kriyāpekṣākṛtaṃ sāmarthyam| kriyāṇā(nā)gataphalā|
dravyavṛttive(rve)lā kālo vartamānākhye(khyaḥ)| mūrtiḥ paramānu(ṇu)pracayaviśeṣaḥ|
sattā prabodhākhyaṃ prajñaptisatyam| iti sarvametadantaraṅgabahiraṅgakāraṇasāmagrīsannidhānāpekṣāsaktasvarūpam||

atra sarvāstivādavibhraṣṭirvaituliko nirāhaḥ (ha)-vayamapi trīn svabhāvān kalpayiṣyāmaḥ| tasmai
prativaktavyam-

[324] parikalpairjagadvyāptaṃ mūrkhacittānurañjibhiḥ|yastu vidvanmanogrāhī parikalpaḥ sa durlabhaḥ||

te khalvete bhavatkalpitāstrayaḥ svabhāvāḥ pūrvameva pratyūḍhāḥ| evamanye'pyasatparikalpāḥ protsārayitavyāḥ|
ityetadaparamadhvasa(saṃ)mohāṅkanāsthānaṃ kośakārakasyeti|

gatametatprāsaṅgikaṃ prakaraṇam| śāstramevānuvartatām||

vyākhyātamidaṃ yasminvastuni yaiḥ kleśairyadavasthairyaḥ saṃyuktaḥ| idamidānīṃ vaktavyam| yadvastvaprahīṇaṃ
saṃyuktaḥ sa tasminvastuni ? yasmi vā vastuni saṃyukto'prahīṇaṃ tasya tadvastu
? yattāvadvastvaprahīṇaṃ saṃyuktaḥ sa tasminvastuni| syādvastuni saṃyukto na ca tadvastvaprahīṇaṃ
yathā tāvaddarśanamārge|

[325] anyasarvatragairbaddhaḥ prahīṇe duḥkhadṛkkṣaye|

duḥkhajñāne utpanne samudayajñāne cānutpanne duḥkhadarśanaprahātavyaṃ vastu prahīṇaṃ bhavati|
tasminprahīṇe'pi samudayadarśaṇa(na)prahātavyo'prahīṇaḥ, tadālambanaiḥ sarvatragaiḥ saṃyuktaḥ|

bhāvanāmārge'pi-prahīṇe prākprakāre'pi śeṣaistadavalambibhiḥ||

navānāṃ prakārāṇāṃ yo yaḥ prakāraḥ pūrva prahīṇastasminprahīṇe'pi śeṣaistadavalambibhiḥ kleśaiḥ
saṃyukto vijñātavyaḥ||

atha kasminvastuni katyanuśayā anuśerate ? atra cālambananiyama eva tāvaddarśayitavyaḥ| katamo
dharmaḥ katamasya vijñānasyālambana[m] ? tata eva [ta]dvispaṣṭaṃ gamyate-amuṣminvastuni
iyanto'nuśayā anuśerata iti| tadidamabhidharmagahvaraṃ pratārya(ya)te-

[326] dharmāḥ ṣoḍaṣa(śa) vijñeyāḥ pratyekaṃ tribhavātmakāḥ|pañcadhā nirmalāścaiva vijñānāni
tathaiva ca||

dharmāstāvat kāmarūpārūpyadhātuṣu pratyekaṃ pañcaprakārā duḥkhādidarśanaheyā apraheyāśca nirmalā
iti ṣoḍaśa bhavanti| evaṃ vijñānāni draṣṭavyāni||

tatra tāvadābhidhārmiko'nyaiḥ pṛṣṭaḥ-[327] dhātvāyatanasatyeṣu prakāreṣu ca lakṣayet|dharmasaṃgrahavijñānajñānānuśayacoditaḥ||

dharmasaṃgrahavijñāne vā pṛṣṭo dhātvāyatanaskandheṣu pāda(ta)yitvā lakṣayet| jñāneṣu pṛṣṭaḥ
satyeṣu pātayitvā lakṣayet| anuśayeṣu pṛṣṭaḥ prakāreṣu pātayitvā nirde(rdi)śet| evamasaṃmūḍho
vyākarotīti||

tatra tāvat| vijñāneṣu ṣoḍaśadharmāścodyante| kasya vijñānasya katame dharmā gocarā iti ? tadāviṣkriyate-

[328] saduḥkhahetudṛggheyāḥ kāmāptā bhāvanākṣayāḥ|svakatrayaikarūpāptivirajāścittagocarāḥ||

kāmāvacarāḥ khalu duḥkhasamudayadarśanabhāvanāprahātavyā dharmāḥ pratyekaṃ pañcānāṃ vijñānānāṃ
gocarībhavanti| katameṣāṃ pañcānām ? sveṣāṃ trayāṇāṃ kāmāvacarasya duḥkhadarśaṇa(na)prahātavyasya
vijñānasyālambanam| samudayadarśaṇa(na)prahātavyasya sarvatragasaṃprayuktasya|
bhāvanāprahātavyasya kuśalasya| ekasya ca rūpāptasya bhāvanāprahātavyasya kuśalasyānāsravasya
ceti| evaṃ samudayadarśaṇa(na)bhāvanāprahātavyāvapi vaktavyau||

eta eva trayo dharmāḥ[329] ātmīyādhastrayaikordhvanirmalānāṃ tu rūpajāḥ|

rupāvacaro hi duḥkhadarśa[na]prahātavyo dharmaḥ aṣṭānāṃ vijñānānāmālambanam| svakatrayasyādharatrayasyordhvaikasyāmalasya
ca| svadhātukasya trayasya pūrvavat| adharadhātukasya tu kāmāvacarayorduḥkhasamudayadarśaṇa(na)prahātavyavisabhāgadhātvālambanayoḥ|
bhāvanāprahātavyasya
ca kuśalasya ūrdhvaikasyārūpyāvacarasya bhāvanāprahātavyasya kuśalasyānāsravasya ca| evaṃ
samudayadarśanabhāvanāprahātavyau vācyau|

ārūpyāptāstridhātvāptatrikanirmalagocarāḥ||

ārūpyāvacarāsta eva trayo dharmāḥ, daśānāṃ vijñānānāmālambanam| traidhātukānāṃ pratyekaṃ trayāṇām,
eṣāmevānāsravasya ca| ityevaṃ ttā(tā)vat traidhātukāḥ duḥkhasamudayadarśaṇa(na)heyābhāvanāheyāśca
dharmā uktāḥ||

[330] sarve svādhikavijñeyāḥ samaniryāṇadṛkkṣayāḥ|

sarva eva traidhātukāḥ nirodhamārgadarśanaheyāḥ svanaikāyikādhikaści(ci)ttagocarā vijñātavyāḥ|
kāmāvacaro hi nirodhadarśaṇa(na)prahātavyo dharmo duḥkhadarśanaprahātavyādivat pañcānāṃ
vijñānānāmālambanam| svanaikāyikasya cānirodhadarśanaprahātavyasyeti ṣaṇṇām| evaṃ mārgadarśaṇa(na)prahātavyo'pi
veditavyaḥ| rūpāvacarau nirodhamārgadarśaṇa(na)prahātavyau pūrvavadaṣṭāṇāṃ(nāṃ)
vijñānānāṃ pratyekamālambanaṃ svanaikāyikasya cādhikasyeti navānām| evamārūpyāvacarau
pūrvavaddaśānāṃ svanaikāyikasya cādhikasyetyekādaśānāmālambanaṃ bhavataḥ| uktāḥ pañcadaśadharmāḥ|

niṣkleśāstribhavāptāntyatrayanirmalagocarāḥ||

traidhātukānāṃ pañcānāṃ prakārāṇāṃ pratyekaṃ ye'ntyāstrayaḥ prakārā ṇi(ni)rodhamārgadarśaṇa(na)bhāvanāheyākhyāḥ,
teṣāṃ navānāmanāsravasya ceti| evamanāsravā dharmā daśānāṃ vijñānānāmālambanaṃ
bhavanti||

punaraṣyeṣa evārthapiṇḍaḥ ślokenāvadyotyate-[331] kāmāpta(ptaṃ) pañcaviṣayo rūpāptaṃ tvaṣṭagocaraḥ|ārupyāptaṃ
daśānāṃ tu daśānāmeva cāmalam||

duḥkhasamudayadarśaṇa(na)bhāvanāheyānuśayasaṃprayuktaṃ vijñānaṃ traidhātukamanāsravaṃ ca pañcāṣṭadaśadaśavijñānagocaram|
evameṣāṃ ṣoḍaśānāṃ dharmāṇāmetāni ṣoḍaśacittāni traidhātukāni
pañcaprakārānya(ṇya)nāsravaṃ ca vyavasthāpyānuśayakāryaṃ yojayitavyam|

tatra tāvatkāmāvacaraduḥkhadarśanaprahātavyā dharmā daśānuśayāḥ, tatsaṃprayuktāśca cittacaitasikā
dharmāḥ salakṣaṇānulakṣaṇaḥ(ṇāḥ) aprāptiprāptiprāptayaḥ| ete dharmā viṣayaḥ pañcānāṃ
vijñānānām, duḥkhadarśanaprahātavyasya sarvasya vijñānasya, samudayadarśaṇa(na)heyasya sarvatragasaṃprayuktasya,
bhāvanāheyasya kuśalasyākliṣṭasya, dvividhasya kuśalasāsravasyāvyākṛtasya
ca, rūpāvacarasyākliṣṭasya kuśalasāsravasya, akliṣṭasyāvyākṛtasya ca kuśalasyoṣmagatādivimokṣāprahā(mā)ṇādisaṃprayuktasya|
avyākṛtasya tu vipākajasya manobhaumasya sukhasaumanasyopekṣāsaṃprayuktasyānāsravasya
ca duḥkhadharmajñānasamudayadharmajñānatatkṣāntisaṃprayuktasya
vijñānasya|

tatrānāsrave vijñāne na kecidanuśayā anuśerate| sāsrave tu tatra tāvat-[332] kāmāptamūrdhvadharmārthe
vijñāne svabhuvastrayaḥ|rūpāptā bhāvanāheyāḥ sarvagāścānuśerate||

kāmāptaduḥkhadarśaṇa(na)prahātavye vijñāne kāmāvacarā duḥkhasamudayabhāvanāheyāḥ sarve'nuśerate|
rūpāvacare tvakliṣṭe kāmāvacaradharma gocarā eva rūpāvacarāḥ sarvatragāḥ, bhāvanāheyāścānuśerate||

[333] catvāraḥ parivṛtte sve rūpāptāḥ khalvapi trayaḥ|ārūpyāvacarāḥ sārdhaṃ sarvagairbhāvanākṣayāḥ||

parivṛtte tu khalvālambanālambane vijñāna ityarthaḥ| pūrvakāḥ kāmāvacararūpāvacarā yathoktāḥ|
[kenā]dhikībhavanti ? kāmāvacarastāvaca(cca)turtho nikāyo mārgadarśanaprahātavyaḥ| kathaṃ
kṛtvā ? yattadduḥkhasamudayajñānaṃ tatkṣāntisaṃprayuktaṃ vijñānaṃ kāmāvacaraduḥkhadarśaṇa(na)heyadharmālambanam|
tatkhalvālambanaṃ mārgadarśaṇa(na)heyamithyādṛṣṭivicikitsā'vidyāsaṃprayuktasya
vijñānasya| tasminvijñāne te[']nāsravālambanāḥ saṃprayogato'nuśerate| sāsravālambanāḥ
ālambanataḥ| evaṃ kāmāvacarāścatvāro nikāyā bhavanti|

rūpāvacare vijñāne sarvatragasaṃprayukte tvasarvatragālambate (?)| evaṃ rūpāvacarāstri(stra)yo
nikāyā bhavanti| tasya tu caturthadhyānabhaumasyākliṣṭasya vijñānasya kāmadhātvālambanasyoṣmagatavimokṣāpramānā(ṇā)
śubhādisaṃprayuktasyopekṣopavicārasaṃyuktasya vijñānasyālambanam|
tatpunarākāśānantyāyatanasāmantakena kuśalenālambyate| atastatrārūpyāḥ sarvatragā bhāvanāheyāścānuśerate|
uktaṃ duḥkhadarśanaprahātavyam|

[334] tadvadeva dvitīye'pi pañcame'pi tathaiva ca|

evaṃ samudayadarśanabhāvanāprahātavyayorapi vijñānayorthathoktayordraṣṭavyam| ayaṃ tu viśeṣaḥ|
duḥkhe duḥkhadarśaṇa(na)heyāḥ sarve, samudayasarvatragāśca| samudaye tu samudayadarśanaheyāḥ
sarve, duḥkhadarśanaheyāśca sarvatragāḥ| anyatsarvaṃ samānam|

sāsravālambanāḥ sve ca tṛtīye'pyanuśerate||

nirodhadarśanaprahātavyaṃ tṛtīyaṃ vijñānam| tatrāpyete ca trayo nirodhadarśanaheyāśca sāsravālambanāḥ||

[335] parivṛtte tu kāmāptāḥ saṃskṛtārthāvalambinaḥ|

parivṛtte tu vijñāne kāmāvacarāścatvāro ṇi(ni)kāyāḥ, nirodhadarśaṇa(na)heyālambanāśca sāsravālambanāḥ|
ye hyaṇā(nā)sravālambanāste nirvānā(ṇā)lambane vijñāne'nuśerate, na vijñānālambane|

śeṣaṃ pūrvavadākhyeyam

pūrve catvāro ṇi(ni)kāyāḥ, duḥkhasamudayamārgabhāvanāheyāścānuśerata ityarthaḥ|

caturthe'pi tṛtīyavat||

caturthe'pi khalu mārgadarśanaheye vijñāne kāmāvacarāstrayo mārgadarśaṇa(na)heyāśca sāsravālambanā
rūpāvacarāḥ savatragā bhāvanāheyāśca ||

[336] parivṛtte tu kāmāptāścatvāro'nyatra pūrvavat|

parivṛtte tu khalu vijñāne kāmāvacarāścatvāro ṇi(ni)rodhadarśaṇa(na)heyaṃ muktvā| rūpāvacarāstrayo
duḥkhasamudayadarśanabhāvanāheyāḥ| ārūpyāḥ sarvatragāḥ bhāvanāheyāśca| samāptaṃ kāmāvacaraṃ
vijñānam||

rūpāpte prathame'dhastāt trayaḥ sve khalvapi trayaḥ||

[337] ārūpyāḥ sarvagāḥ sārghaṃ bhāvanāpathasaṃkṣayai[:]

rūpāvacare prathame khalu vijñāne kāmāvacarāstrayo duḥkhasamudayavisabhāgadhātvālambanāḥ saṃprayogataḥ|
asarvatragāstvālambanato bhāvanāheyāśca sve ca trayaḥ| eta evārūpyāḥ sarvatragā
bhāvanāheyāśca|

parivṛtte trayo'dhastāt

duḥkhasamudayadarśaṇa(na)bhāvanāheyāḥ|

catvāraśca svadhātutaḥ||

mārgadarśaṇa(na)heyāśca duḥkhasamudayānvayajñānakṣāntisaṃprayukte vijñāne||

[338] ārūpyāptāśca catvāro ṇi(ni)kāyā anuśerate|

duḥkhasamudayayoḥ mārgadarśaṇa(na)mithyādi(dṛ)ṣṭyādisaṃprayuktacittālambanatvāt|

tadvadeva dvitīye'pi pañcame'pi tathaiva ca||

dvitīye'pi khalu kāmāvacararūpāvacarāstrayo duḥkhasamudayabhāvanāheyāḥ| ārūpyāḥ sarvagā bhāvanāheyāśca||

[339] sāsravālambanāḥ sve ca tṛtīye'pyanu[śera]te|

yathā nirdiṣṭa iti|

parivṛtte tu rūpāptāḥ saṃskṛtārthāvalambinaḥ||

nirodhadarśanaheyā asaṃskṛtālambanān muktvā||

[340] anyattu pūrvavajjñeyaṃ caturthe'pi tṛtīyavat|

kāmāvacarāḥ trayo duḥkhasamudayabhāvanāheyākhyāḥ, ārūpyāvacarāścatvāraḥ, nirodhākhyaṃ muktvā|
‘caturthe'pi’ mārgadarśaṇa(na)heye ‘tṛtīyavat’ draṣṭavyam| yathā tṛtīye sāsravālambanāḥ
svanaikāyikā adhikībhavanti, tathā caturthe'pi sve sāsravālambanā adhikībhavanti|

catvāro duḥkhasamudayamārgadarśanabhāvanāheyākhyāḥ rūpāvacarāḥ, kāmāvacarāsrayaḥ, ārūpyāvacarāścatvāro
nirodhadarśanaheya(yaṃ) muktvā| mārgācca trayaḥ| samāptaṃ rūpāvacaram|

tṛtīyavatparāvṛtte ārūpyādye nibodhaye[t]||

[341] sve trayaḥ kāmadhātvāptā rūpāptāśca trayastrayaḥ|

sve trayo duḥkhasamudayadarśaṇa(na)bhāvanāheyāḥ kāmāptāḥ eta eva| rūpāptāśca eta eva trayaḥ|

rūpāptavatparāvṛtte dvitīye pañcame tathā||

parāvṛtte'pi trayo ṇi(ni)rodhamārgadarśanaheyau hitvā| rūpyārūpyāścatvāro nirodhadarśanaheyaṃ
muktvā||

yathā prathame dvitīye pañcame ca,

[342] tṛtīye khalvapi sve ca sāsravārthāvalambinaḥ|

tṛtīye'pi khalveta eva ‘sve ca sāsravārthāvalambinaḥ’|

parāvṛtte svadhātvāptāḥ saṃskṛtārthāvalambinaḥ||

parāvṛtte khalu sarve''rūpyāvacarā asaṃskṛtālambanānmuktvā||

[343] anyattvādyavadākhyeyaṃ caturthe'pi tṛtīyavat|

kāmāvacararūpāvacarāḥ pūrvavadākhyātavyāḥ| ‘caturthe'pi tṛtīyavat|’ sve sāsravālambanāstvatrādhikī
bhavanti|

ādyavattu parāvṛtte vijñāne nirdiśed budhaḥ||

parāvṛtte khalu vijñāne ādyavatkāmāvacarāstrayaḥ, nirodhamārgadṛggheyau hitvā| rūpāvacarāścatvāraḥ,
nirodhadarśanaheyaṃ muktvā| aprahātavyadharmālambane vijñāne nirodhamārgadarśanaheyānāsravālambanasaṃprayuktam(kte)|
tatra traidhātukāstrayo'nuśerate| ālambanālambanaṃ tu duḥkhasamudayamārgadarśanabhāvanāheyeta
nikāyenālambate| nirodhadarśanaheyeṇa(na) ca sāsravālambanenālambyate|
tatra saṃskṛtālambanāścatvāro nikāyāḥ, nirodhālambanaṃ muktvā| te hi nirvāṇālambane
vijñāne nā'nuśerate, vijñānālambane tu||

samāptāni ṣoḍaśacittāni| teṣu cānuśayanidaśaḥ kṛtaḥ| adhunā cakṣurindriyādīnāṃ vaktavyaḥ| so'yamupadiśyate-

[344] bhāvanāpathahātavyo nikāyaḥ sarvagaiḥ saha|anuśete dvidhātvāpto vyārūpyāścakṣurindriye||

cakṣurindriye khalu bhāvanāheyāḥ sarvatragāścānuśayāḥ kāmāvacararūpāvacarā anuśerate| evaṃ yāvatkāyendriye
cakṣurdhātau rūpadhātau cakṣurvijñānadhātau yāvadvistareṇa kāyavijñānadhātau
yāvadrūpaskandhe vācyam||

adhunā cakṣurindriyālambane vijñāne vaktavyāḥ-

[345] nikāyāḥ kāmarūpāptāścakṣurindriyagocare|duḥkhahetudṛgabhyāsaprahātavyāstrayastrayaḥ||

[346] ārūpyā bhāvanāheyāḥ sarvagāścānuśerate|

cakṣurindriyālambane khalu vijñāne kāmāvacararūpāvacarāḥ duḥkhasamudayadarśanabhāvanāprahātavyāḥ,
ārūpyāvacarāśca bhāvanāprahātavyāḥ, sarvatragāścānuśerate|

parivṛtte tu catvāraḥ samadṛkkṣayavarjitāḥ||

cakṣurindriyālambanālambane tu vijñāne catvāro ṇi(ni)kāyā anuśerate| nirodhadarśanaheyaṃ hitvā|
taddhi cakṣurindriyālambanaṃ vijñānaṃ sarvatra saṃprayuktam| tadapyālambanaṃ sarvatragāṇām|
evaṃ trayaḥ parāvṛtte|

dviṣparāvṛtte tu cakṣurindriyaṃ khalvālambanaṃ duḥkhasamudayadharmajñānakṣāntisaṃprayuktasya
cittasya| tatpunarālambanaṃ kāmāvacaramārgadarśanaprahātavyam| mithyādṛṣṭivicikitsā'vidyā[ta]tsaṃprayuktānāṃ
vijñānānām| teṣu vijñāneṣvanāsravālambanāḥ saṃprayogataḥ, sāsravālambanāstvālambanato'nuśerate|
evaṃ caturtho nikāyo vardhate mārgadarśanaheyaḥ| tadevaṃ sati kāmāvacarāścatvāraḥ,
ārūpyāvacarāścatvāraḥ, sarve'bhisamasya traidhātukāścatvāro bhavanti|

ākāśānantyāyatanasya khalu kuśalasya cakṣurindriyamālambanam| tatrārūpyāḥ sarvatragā bhāvanāheyāścānuśerate|
tatrāpi sarvatragasaṃprayukte cetasi asarvatragā vardhanta iti trayo bhavanti|
duḥkhasamudayālambanajñānakṣāntisaṃprayuktasya ca vijñānasya cakṣurindriyamālambanam|
tadārupyamārgadarśanaprahātavyasya mithyādaṣṭyādisaṃprayukttasya vijñānasyālambanam| tatra
te'nāsravālambanāḥ saṃprayogataḥ, sāsravālambanāḥ ālambanataḥ| evamārūpyāvacarā api catvāro
nikāyā bhavantīti||

[347] duḥkhendriye tu kāmāptaḥ svaireva saha sarvagaiḥ|tadgocare tu vijñāne nikāyā anuśerate||

[348] kāmāpannāstrayo rūpā[:] sarvagābhyāsasaṃkṣayāḥ|paravṛtte tu catvāraḥ kāmāptā anuśerate||

[349] trayo rūpabhavādantyādbhāvanāheyasarvagāḥ|sakalā dviṣparāvṛtteścatvāraścānuśerate||

[350] sukhendriye tadālambe citte tadgocare'pi ca|kāmādyāptāḥ yathāyogaṃ sarvagāścānuśerate||

tatra tāvat| sukhendriyaṃ saptavidham| kāmāvacaraṃ bhāvanāprahātavyam, rūpāvacaraṃ pañcaprakāram,
anāsravaṃ ceti| tadetatsamāsato dvādaśavidhasya vijñānasyālambanaṃ bhavati| kāmāvacarasya
catuṣprakārasya anyatra nirodhadarśanaheyāt, rūpāvacarasya pañcaprakārasya, ārūpyāvacarasya
dviprakārasya mārgadarśanabhāvanāheyasya [a]nāsravasya ca| idaṃ dvādaśavidhaṃ sukhendriyālambanaṃ
vijñānam| tatra yathāyogaṃ kāmāvacarāścatvāro nikāyāḥ rūpāvacarāḥ saṃskṛtāvalambanāḥ,
ārūpyāvacarau dvau nikāyau, sarvatragāścānuśayā anuśerata iti|

tatpunaḥ sukhendriyālambanaṃ vijñānaṃ yasya cittasyālambanaṃ taccittaṃ sukhendriyā lambanālambanam|
tasmin katyanuśayā'nuśerate ? tatkhalu sukhendriyālambanaṃ dvādaśavidhaṃ cittaṃ katamasya
vijñānasyālambanam ? tasyaiva ca dvādaśavidhasyārūpyāvacarasya ca bhūyo dviprakārasya
duḥkhasamudaya[darśana] prahātavyasya| idaṃ caturdaśavidhaṃ sukhendriyālambanaṃ vijñānam|
tatrārūpyāvacarau duḥkhasamudayadarśanaheyau vardhayitvā kāmāvacarā ārūpyāvacarāśca catvāro
nikāyāḥ, rūpāvacarāśca saṃskṛtālambanā anuśayā'nuśerata iti ‘yathāyoga’-vacanāt, ‘api’śabdācca
draṣṭavyam||

[351] tridhātusaṃgṛhītāstu sakalā manaindriye|tadālambini vijñāne sarvasaṃskṛtagocarāḥ||

manaindriye khalu sarvatraidhātukāḥ ye'pi te nirvāṇālambanāste'pi saṃprayogataḥ| manaindriyālambanaṃ
khalu vijñānaṃ saṃskṛtālambanam| atastatrā(tra) saṃskṛtālambanāste'nuśayā anuśerate|

[352] saṃskṛtālambanā eva parivṛtte'nuśerate|viśeṣo dviḥparāvṛttau vidyate'tra na kaścana||

pūrvanītya(tyā) vā'tra parivṛtte['nuśa]yakāryaṃ boddhavyam| dviṣparāvṛtte'pyatra na kaścidviśeṣa
iti draṣṭavyam||

adhunā ṣoḍaśānāṃ cittānāṃ kasya cittasya samanantaraṃ kati cittānyutpadyanta ityupadiśyante(te)|

[353] duḥkhaṃ darśanaheyādeścittāccittāni kāminaḥ|bhavatyanantaraṃ ṣaḍ vā tasyorddhvaṃ pañca
pañca vā||

kāmadhātūpapannasya duḥkhadarśanaheyādeścittādanantaraṃ svabhūmikāni pañca, ṣaṣṭhaṃ ca bhāvanāprahātavyaṃ
prathamadhyānasāmantakāt| sa yadā kāmadhātau(to)ścyutvā rūpadhātāvupapadyate
tasya tatratyāni pañca bhavanti| evamārūpyeṣūpapadyamānasyārūpyāni(ṇi) pañca bhavantīti||

[354] rūpadhātūpapannasya cittāni tu vinirdiśet|ekaṃ vā pañca vā ṣaḍ vā sapta vā yadi vā daśa||

tatra ‘ekam’ vītarāgasyoparisāmantakādbhāvanāmayam| ‘ṣaḍ’ vītarāgasya kāmāvacaraṃ bhāvanāprahātavyaṃ
nirmāṇacittaṃ prathamadhyānaphalam| ‘pañca’ svabhaumāni| ‘sapta vā’ uparisāmantakādbhāvanāprahātavyaṃ
kuśalaṃ sāsravam| ‘daśa vā’ rūpebhyaḥ pracyutasya kāmarūpeṣūpapadyamānasyeti||

[355] ārūpyadhātujātasya cittānīmāni lakṣayet|svadhātukāni pañcaiva cyutikāle daśānyataḥ||

rūpakāmeṣūpapadyamānasya tatratyāni daśa bhavanti| svāni pañca pañcānyataḥ| gatametat||

idānīṃ vaktavyam| atha yadidaṃ sānuśayaṃ cittamuktaṃ tatkatham ? ityatrābhidhīyate-

[356] sācivyādanuśāyitvāccittaṃ sānuśayaṃ matam|dvidhā vā kliṣṭamakliṣṭamekadhaivāpadiśyate||

dvābhyāṃ khalu prakārābhyāṃ cittaṃ sānuśayamucyate| sācivyabhāvenānuśāyitvena ca| tatra kliṣṭaṃ
dvābhyāṃ kāraṇābhyāṃ sānuśayaṃ yadaprahīna(ṇa)kleśam| akliṣṭaṃ punarekadhā sācivyabhāvanaiveti|
tatra kliṣṭaṃ cittamanuśayaiḥ saṃprayuktairaprahīṇaiḥ sānuśayaṃ tadālambanaiścāprahīṇaiḥ|

kathamiha yo'nuśayo yena cittena saṃprayuktaḥ sa khalvaprahīna(ṇa)stasmiṃścitte'nuśete ? yāvaddhi
tadanuśayānuprāptiviśeṣeṇa sā cittasantatiravaṣṭabdhā cādhiṣṭhitā ca bhavati, niṣyandaphalasya
cānāgatasya tasyāṃ cittasantatau sabhāgaheturutpattaye kṛtāspado bhavati, tāvadasāvanuśayastaśmiṃścetasyanuśeta
ityucyate| tasya punaḥ kleśāśīviṣasya prāptidraṃṣṭrāvabhaṅge
kṛte vidyamāno'pi san kleśastasmiṃścetasyanarthānutpādanāt sannapi saṃprayogataḥ nānuśeta
ityucyate| nityaṃ ca tadālambanato kāritrākaraṇāt, tasminnālambane mārgavidūṣaṇākāradūṣite
ālambanato'pi nānuśeta ityucyate| na tu kadācinmuñjeśīkāvaduddhṛtya śakyate tasmāt kleśaḥ
cittātpṛthakkartuṃ nirnāśayituṃ vā svālambanādvā vimukhīkartum| uktaṃ hi- “yo dharmo
yasya dharmasyālambanaṃ kadācitsa dharmastasya dharmasya nālambanam ? āha-na kadācit” iti|
atastaccittaṃ sahāyabhāvena sānuśayaṃ sahāyabhāvasyāparityāgāt| na tvanuśayabhāvena sānuśayaṃ
tatrānarthānutpādanāt|

kataratpunaścittaṃ sānuśayam ? traidhātukaṃ pratyekaṃ pañcaprakāram| punaḥ pratyekaṃ dvidhā
bhidyate| sarvatragāsarvatragasāsravā nāsravālambanā(na)kliṣṭākliṣṭabhedaiḥ|

tatra duḥkhadarśanaprahātavyaṃ satkāyadṛṣṭisaṃprayuktam| tayā ca satkāyadṛṣṭyā tatsaṃprayuktayā
cāvidyayā sahāyabhāvena cānuśayāne ca sānuśayam| śeṣaiḥ svanikāyikaiḥ samudayadarśanaprahātavyaiśca
sarvatragairanuśayabhāvenaiva| śeṣarnobhayathā| evaṃ sarvaiḥ duḥkhadarśanaprahātavyaṃḥ
samudayadarśaṇa(na)prahātavyaiśca saṃprayuktaṃ cittaṃ yathāyogamabhyūhitavyam|

nirodhadarśaṇa(na)prahātavyaṃ mithyādṛṣṭisaṃprayuktam| tathaiva tatsaṃprayuktayā cāvidyayobhayathā|
śeṣaiḥ svānikāyikasāsravālambanaiḥ sarvatragaiścānuśayabhāvenaiva| svānikāyikānāsravālambanaistadanyaiśca
nobhayathā| evamanyairṇi(rni)rodhadarśanaprahātavyaiḥ mārgadarśanaprahātavyaiśca
yathāsaṃbhavaṃ vaktavyam|

bhāvanāprahātavyaṃ rāgasaṃprayuktam| tenaiva tatsaṃprayuktayā cāvidyayobhayathā| śeṣairbhāvanāprahātavyaiḥ
sarvatragaiścānuśayairbhāvanairvā| anyairnobhayathā| evamanyadbhāvanāheyasaṃprayuktamapi
yathāyogaṃ vācyam|

akliṣṭantu svānikāyikaiḥ sarvatragaiścānuśayā(ya)bhāvenaiva sānuśayamiti||

kaḥ punareṣāmanuṣa(śa)yānāṃ pravṛttyanukramaḥ ? taducyate| mohastāvat sarvakleśāgraṇī, tasmātkleśapuroyāyinaḥ|

[357] mohātsatkāyadṛktasyā antagrāhekṣaṇaṃ tataḥ|kāṅkṣāmithyekṣaṇaṃ tasyāḥ śīlāmarśastato dṛśaḥ||

[358] rāgaḥ su(sva)dṛśi mānaśva dveṣo'nyatra pratāyate|jñeyaḥ pravṛttibāhulyādevameṣāmanukramaḥ||

iha tāvad bālasya pañcopādānaskandhātmake duḥkhe saṃmugdhasya phalabhūtā[n] pañcopādānaskandhānajānataḥ
satkāyadṛṣṭirūpajāyate| sattvajīvapudgalātmagrāhayogena| tato'sya tacchāśvatocchedāntagrāhalakṣaṇā'ntagrāhadṛṣṭiḥ|
tasyaivaṃ bhavati-yadi tāvadayaṃ nityo'vikārī puruṣaḥ
kiṃ dharmeṇa yaḥ sukhena nānugṛhyate, duḥkhena vā notpīḍyate| athāyamucchedadharmā'nityastathāpi
kiṃ dharmi(rme)ṇeti vicārayataḥ kāṃkṣo(kāṅkṣo)tpadyate| kāṃkṣā(kāṅkṣā)pravṛddhyā mithyādarśaṇa(na)māvahati|
tadakāraṇe kāraṇābhiniveśānnihīnaṃ cāgrato grahaṇāt śīlavratadṛṣṭiparāmarśāvākarṣati|
tato'sya ‘rāgaḥ svadṛśi mānaśca dveṣo'nyatra pratāyate|’ tasya khalu
mithyādarśanabhūtagrahāvedha śādaśreyasi śreyobuddhyā pravṛttasyānagra(gre) cāgryabuddhyabhiniviṣṭasya
svapakṣe rāgo bhavati parapakṣe ca dveṣaḥ pravartate| ityataḥ tya(tat) ‘jñeyaḥ
pravṛttibāhulyādevameṣāmanukramaḥ’||

vayaṃ tu paśyāmaḥ[359] sadasanmitrayogāttu tadvṛttyaniyamo mataḥ|

kalyāṇamitrapāpamitrasaṃsargāddhi prāyeṇa śraddhādīnāṃ guṇānāmeṣāṃ ca kleśānāṃ samu[dā]cārapravṛttiḥ
ācāryāṇāmabhimateti| sa punareṣaḥ-

kleśa utpadyate kaścitsaṃpūrṇaiḥ kāraṇaistribhiḥ||

hetuprayogaviṣayabalaiḥ kaścit tribhirutpadyate| kaścid dvābhyāmiti| tatra hetubalaṃ sabhāgasarvatragādihetubhāvanā'gatotpattaye
vartamānaprāptyutsarge meghikādinidarśaṇā(nā)t| prayogabalamapyayoṇi(ni)śo
manaskārādisaṃnidhānam| pratyayabalamaparijñātaviṣayābhāsagamanaṃ nidarśaṇa(na)marhatparihāṇisūtramiti||

abhidharmadīpe vibhāṣāprabhāyāṃ vṛttaupañcamasyādhyāyasya dvitīyaḥ pādaḥ||

pañcamādhyāye

tṛtīyapādaḥ|

atha ya ime bhagavatā traya āsravā ākhyātāḥ- “kāmāsravo bhavāsravo'vidyāsravaśca|” eṣāṃ kaḥ
svabhāvaḥ ? tadidamārabhyate-

[360] vyavidyāḥ sakalāḥ kleśāḥ kāme kāmāsravo mataḥ|styānauddhatye ca hitvordhvaṃ samānatvādbhavāstravaḥ||

sarve hye[te sa]mānā nivṛtāvyākṛtatvādantarmukhapravṛttatvācca|ḥ[361] avidyākhyastu mūlatvādavidyā
sārvadhātukī|

avidyā khalu saṃsāramūlam| uktaṃ hi bhagavatā-“avidyāpratyayāḥ saṃskārāḥ|” tathā-“yāḥ kāścana
durgatayo'smilloke paratra ca|

sarvāstā avidyāmūlikāḥ ” iti|

tatra tāvatkāmāsravaḥ ekacatvāriṃśad dravyāni(ṇi)| rāgapratighamānāḥ pratyekaṃ pañcaprakāratvāt
pañcadaśa bhavanti| vicikitsāḥ catasraḥ| dṛṣṭayo dvādaśa| daśa paryavasthānāni| ityetānyekacatvāriṃśad
dravyāni(ṇa) kāmāsrava ityākhyāyate|

bhavāsravaḥ catuṣpañcāśad dravyāni(ṇi)| rāgamānau viṃśatiḥ| aṣṭau vicikitsāḥ| caturviṃśati dṛṣṭayo'vidyā(dyāṃ)
hitvā| dve ca paryavasthāne styānauddhatyākhye, paratantratvāt|

avidyāsravaḥ pañcadaśadravyāni| tāni piṇḍenāṣṭottaraṃ dravyaśatamāsravāṇāṃ svabhāvaḥ|

tathaughayogā dṛgvarjjaṃ tatpṛthaktvantu pāṭavāt||

kāmāsrava eva khalu kāmaughaḥ kāmayogaśca| dṛṣṭī varjayitvā| dṛṣṭayastu paṭutvātpṛthagogheṣu
yogeṣu ca vyavasthāpyante| haraṇaśleṣaṇakāryapradhānabhūtā hi dṛṣṭayaḥ| yathā hi sarve kleśāḥ
dṛṣṭivarjyāḥ, apaharanti śleṣayanti ca tathaivaikākinyo'pi dṛṣṭaya iti| tadevaṃ sati
kāmaugha ekānnatriṃśat dravyāṇi| rāgapratighamānāḥ pañcadaśa| vicikitsāścatasraḥ| daśa paryavasthānānīti|

bhavaugho'ṣṭāviṃśatirdravyāṇi| rāgamānā viṃśatiḥ| vicikitsā aṣṭau| dṛṣṭyoghaḥ ṣaṭtriṃśad dravyāṇi|
avidyaughaḥ pañcadaśadravyāṇi| evameva yogā draṣṭavyāḥ||

[362] sā'vidyā dve upādāne yathākto(ktau) dve tu dṛṅmaye|catasro'pyekamantyaikaṃ kumārgādisamāśrayāt||

[363] śeṣāstraidhātukāstvantye sātmabhāvapravṛttitaḥ|

tatra kāmayoga eva sahā'vidyayā kāmopādānaṃ catustriṃśad dravyāṇi| rāgapratighamānāvidyā viṃśatiḥ|
vicikitsāścatasraḥ| daśaparyavasthānāni|

bhavayoga eva sahāvidyayā ātmavādopādānam, aṣṭātriṃśad dravyāṇi| rāgamānāvidyāstriṃśat| vicikitsā
aṣṭau|

dṛṣṭiyogācchīlavrataṃ niṣkṛṣya dṛṣṭyupādānaṃ triśad dravyāṇi| śīlavratopādānaṃ ṣaḍdravyāṇi|
kasmātpunarete(ta)d dri(dṛ)ṣṭibhyo niṣkṛṣṭam ? ‘kumārgādisamāśrayāt|’ mārgapratidvandvabhūtaṃ
hyetadubhayapakṣavipralabhbhakaṃ ca| gṛhino(ṇo)'pi hyanena vipralabdhāḥ anaśanādibhiḥ
svargamārgasaṃjñayā| pravrajitā apīṣṭaviṣayavivarjane śuddhipratyāgamanāditi|

‘śeṣāstraidhātukāḥ|’ dṛṣṭayo dṛṣṭyupādānam| traidhātukāśca śīlavrataparāmarśāḥ parāmarśopādānam|
kāmāsravastu ekadhātukaḥ| bhavāsravastu dvidhātukaḥ| tasmādeva tat ‘antyam’ dvayaṃ sārvadhātukameva|
‘ātmabhāvapravṛttitaḥ |’ ātmabhāvālambanapravṛttaṃ khalvetaditi|

te khalvete anuśayāḥ

saṃyojanādibhiḥ śabdairdarśitāḥ pañcadhā punaḥ||

saṃyojanabandhanānuśayopakleśaparyavasthānabhedena pañcadhā bhittvoktāḥ|

[364] nava saṃyojanānyasminnīrṣyāmātsaryameva ca|dravyāmarṣaṇasāmānyād dṛśaḥ saṃyojanadvayam||

[365] śeṣānya(ṇya)nuśayāḥ pañca

nava khalu sayojanāni sūtra uktāni-anunayapratighamānāvidyādṛṣṭiparāmarśavicikitserṣyāmātsaryasaṃyojanāni|

tatrānunayasaṃyojanaṃ traidhātuko rāgaḥ| evamanyāni yathāyogaṃ vaktavyāni| dṛṣṭisaṃyojanaṃ tisro
dṛṣṭayaḥ parāmarśasaṃyojanaṃ dve dṛṣṭī|

kiṃ punaḥ kāraṇaṃ saṃyojaneṣu tisro dṛṣṭayo dṛṣṭisaṃyojanaṃ pṛthaguktam ? dve punardṛṣṭī parāmarśasaṃyojanaṃ
pṛthagiti ? taducyate-‘dravyāmarṣaṇasāmānyād dṛśaḥ saṃyojanadvayam |’ aṣṭādaśadravyāni(ṇi)
khalu tisro dṛṣṭayaḥ| aṣṭādaśaiva dve parāmarśadṛṣṭī| dvayośca nāmasāmānyam|
tasmādetad dvayamekaṃ saṃyojanamuktamiti|

punarapyanyatra bhagavānsaṃyojanam

pañcadhā pañcadhā punaḥ|jagādāvarabhāgīyamūrdhvabhāgīyameva ca||

[366] ādyantye dve dṛśau kāṃkṣā(kāṅkṣā)kāmacchando dvireva yaḥ|

tatra pañca saṃyojanānyavarabhāgīyāni| tadyathā-satkāyadṛṣṭiḥ śīlavrataparāmarśo vicikitsā kāmacchando
vyāpāda iti| ete hi kāmadhātuhitatvādavarabhāgīyā ityucyate(nte)| avarā hi kāmadhātūretāni
ca tadanuguṇāni| yasmāt

dvābhyāṃ kāmānatikrāntiḥ punarāṇa(na)yanaṃ tribhiḥ||

kāmacchandavyāpādābhyāṃ kāmadhātuṃ nātikrāmati| satkāyadṛṣṭyādibhistribhiratikrānto'pi punarāvartate
dauvārikānucarasādharmyāt|

anye punarāhuḥ-tribhiḥ sattvāvaratāṃ nātikrāmati pṛthagjanatvam, dvābhyāṃ dhātvavaratāṃ kāmadhātumiti|

yadā khalu strotaāpannasya paryādāya trisaṃyojanaprahāṇe ṣaṭ kleśāḥ prahīṇāḥ kimarthaṃ tisro
dṛṣṭīrapahāya trayānā(-traya)mevāha satkāyadṛṣṭī(ṣṭiṃ) śīlavrataparāmarśaṃ vicikitsāṃ ca
? taducyate-

[367] dvyekadṛggheyakāryokterdṛṣṭiheyamukhagrahāt|sarvadṛggheyabhāktve'pi trayametadudāhṛtam||

pravartakagrahaṇe khalu pravartyamapi gahītaṃ bhavati pradīpālokavat| tatra satkāyadṛṣṭyā tatpravartitā'ntagrāhadṛṣṭirgṛhītā|
śīlavrataparāmarśeṇa dṛṣṭiparāmarśaḥ pravartitaḥ| vicikitsayā
mithyādṛṣṭiḥ pravartitā| ato hetugrahaṇātkāryagrahaṇaṃ veditavyam|

athavā trividhā kleśāḥ-ekaprakārāḥ, dviprakārāḥ, catuṣprakārāśca| tatra satkāyadṛṣṭyā ekaprakārā
gṛhītāḥ| śīlavrataparāmarśena dviprakārāḥ| vicikitsayā catuṣprakārāḥ gṛhītā bhavatī(ntī)
ti||

vayaṃ brūmaḥ-[368] sarvānarthanidānatvānmārgapratyarthibhāvataḥ|tathyohāvidhuratvācca trisaṃyojanadeśanā||

satkāyadṛṣṭiḥ khalu sarvānarthamalānāṃ kleśasya ca bhavatrayasya ca mūlam| atastayotkhātayā
sarvānarthavṛkṣasyotsādanaṃ bhavati| mārgasya ca sadbhūtasya pratyarthibhūtaḥ kumārgāvalambī
śīlavrataparāmarśaḥ| tena prahīṇena sanmārgeṇa mokṣapurapraveśo bhavati| samyagdṛṣṭyādimārgapratipattipratibandhabhūtā
ca vicikitsā| tayā prahīna(ṇa)yā samyagdṛṣṭisaṃkalpapuraḥsaro
mārgo nirvibandhaḥ pravartate| ityaṣṭāśītyanuśayaprahāṇe'pi sati trayāṇāmeva grahaṇam|

vaibhāṣāḥ punaḥ paśyanti-mokṣāntarāya(yāḥ)trayodbhāvanāḥ| yathā khalu trayo'ntarāyā mārgagamane
bhavantyagantukāmatā'nyamārgagrahaṇaṃ mārgabahutvasaṃdehācca mārgagamanāpratipattiḥ| evaṃ
mokṣagamane trayo'ntarāyā bhavanti| satkāyadṛṣṭyā mokṣādutrā(ttrā)saṃ gatasyāgantukāmatā
bhavati| śīlavrataparāmarśenānyamārgagrahaṇāt mārgavibhrāntiḥ| vicikitsā mārgasaṃśaye sati
mārgāpratipatti[ritye]ṣāṃ mokṣagamanāntarāyāṇāṃ prahāṇaṃ strotaāpannasya dyotayadbhagavānkleśatrayasyaiva
grahaṇamakārṣīditi||

yathā ca pañcavidhamapa(va)rabhāgīyaṃ saṃyojanamuktavāṃstathā pañcordhvabhāgīyāṇi(ni)saṃyojanānyākhyātavāṃ(vān)
sūtre|

[369] dvau rūpārūpajau rāgau mānamohoddhavāstrayaḥ|

pañca khalurdhvabhāgīyāṇi(ni) saṃyojanāni| tadyathā-rūparāgaḥ, ārūpyarāgaḥ, auddhatyam, māno'vidyā
ca| eṣāmaprahīṇānāṃ ūrdhvadhātudvayaṃ nātikrāmanti sattvāḥ| samāptaḥ saṃyojanādhikāraḥ|

bandhanānīdānīmucyante| trīṇi bandhanāni| rāgo bandhanaṃ dveṣo moho bandhanam| ebhistraidhātukāḥ
sattvāḥ saṃsāracārake baddhāḥ yathāyogam| kasmātpunaretāni bandhanānītyuktāni ? taducyate-

trivedanānuśāyitvād dṛḍhatvādbandhanatrayam||

trivedanāvaśātkhalu bandhanatrayamuktam| tatra sukhāyāṃ vedanāyāṃ rāgo'nuśerate| duḥkhāyāṃ dveṣaḥ|
aduḥkhāsukhāyāṃ mohaḥ| ete ca trayo mūlakleśāḥ ṣaḍvijñānabhaumāḥ pañcaprakārāḥ| tasmādete
dṛḍhatvād bandhanaśabdenoktāḥ||

punaranye bhagavatā sūtre-[370] dvipakṣagranthanād granthāścatvāraḥ samudāhṛtāḥ|abhidhyākhyāstathā
dveṣaḥ parāmarśadvayaṃ tathā||

tatra gṛhī abhidhyayā viṣayeṣu grathitastadvyāghātakartṛṣu vivādamārabhamāno dveṣeṇānubadhyate|
pravrajitaḥ śīlavrataparāmarśagrathitastadapavādaśravaṇādidameva satyamiti satyābhiniveśaparāmarśena
dṛṣṭiparāmarśākhyena badhyate| iti catvāro bhavanti||

uktāḥ kleśāḥ|[371] upakleśāstu vijñeyāḥ saṃrambhādyā yathoditāḥ|sarve vā caitasāḥ kliṣṭāḥ saṃskāraskandhasaṃjñitāḥ||

ye tāvatkhalu kleśā upakleśā api te cittopakleśanāt| iha tu paryavasthānakleśamalasaṃgṛhītāḥ
kṣudrakavastukoddiṣṭā veditavyāḥ| ye'pi cānye caitasikāḥ saṃskāraskandhasaṃgṛhītāḥ te'pyupakleśā
ityākhyāyante||

ke punaste kleśamalāḥ kāni vā paryavasthānāni ? tatra tāvat-

[372] mūlakleśamalāstvanye ṣaḍupakleśasaṃjñitāḥ||

ta ime ucyante-śāṭhyopanāhapradāśamāyāmadaviheṭhanāḥ||

tatra cittakauṭilyaṃ śāṭhyaṃ cittasyānṛjutā vakrībhāvaḥ| upanāhaḥ pratighaniṣyando vairānubandhakṛdrandhrāvadhānatā|
santoṣyamānasyāpyadharmadṛḍhagrāhitā pradāśaḥ| parābhisandhānāya
mithyopadarśanakārī paravañcanāmāyāḥ(yā)| cittasmayo madaḥ| saturūpakulabalabhogayauvanārogyaparijanasaṃpattisaṃrāgajaḥ
pramādāspadaṃ vividhendriyavibhramotpādajanakaḥ| sattvavyāpādo
vihiṃsā viheṭhanetyarthāntaram| uktāḥ ṣaṭ kleśamalāḥ||

daśa paryavasthānānyucyante|[373] mrarkṣyerṣyāhryanapatrāpyastyānamiddhoddhavakrudhaḥ|mātsaryaṃ
kukṛtatvaṃ ca daśadhā paryavasthitiḥ||

ete hyanubandhādārḍhyānnānuśayāḥ| na hyeṣāmanubandhadārḍhyamastyanuśayāstu dṛḍhānubandhāḥ| tasmādetāni
kālāntaramātraṃ cittaparyavasthāpanāt paryavasthānānītyucyante|

avadyaṃ chādayate(taḥ) cittāpalepo mrakṣaḥ, cittaṃ mrakṣayatīti mrakṣaḥ| parasampattyamarṣaṇamīrṣyā|
akāryaṃ kurvataḥ svātmānamavekṣyālajjanā'hrīḥ| paramapekṣyālajjanā'napatrāpyam| kāyākarmaṇyatā
styānaṃ tandrīparyāyavacanam| kāyacittākarmanya(ṇya)tā middhaṃ cittābhisaṃkṣepaḥ
svapnākhyaḥ, sa tu kliṣṭa eva paryavasthānam| cittāvyupaśāntirauddhatyam| parāpakāranimittodbhavo'parityāgayogeṇa(na)
caṇḍībhāvaḥ krodhaḥ| svavastunyāgraho mātsaryam, matto mā
saredetaditi niruktiḥ| kukṛtabhāvaḥ kaukṛtyam| ityenāni daśa paryavasthānāni||

athaiṣāmupakleśamalaparyavasthānānāṃ kaḥ kasya rāgādermūlakleśasya niṣyandaḥ ? tadidamārabhyate||

[374] ebhyo'nunayaniṣyandā āhrīkyauddhatatādayaḥ|ime khalūpakleśāḥ rāgaṇi(ni)ṣyandāḥ| yaduta-ahrīkyauddhatyamadamātsaryakuhanālapanānaimittikatānaiṣpeśikatā
lābhena lābhasya niścikīrṣatā
pāpecchatā mahecchatecchasvitā kāmajñātijanapadavitarkapāpamitratādayaḥ|

tatrāhrīkyānapatrāpyamadā vyākhyātalakṣaṇāḥ| lābhasatkārayaśolobhādabhūtaguṇadarśanārthamīryāpathavikalpakṛccaittaviśeṣaḥ
kuhanā| lābhādyarthameva guṇapṛ(pri)yālapanakṛllapanāḥ(nā)|
upakaraṇārthitvanimittadarśanakṛccaittaviśeṣo naimittakatā| paraguṇavaddoṣavacananiṣpeṣaṇakṛdeva
caitasiko naiṣpeṣikatā| labdhalābhakhyāpanenānyalābhaniścakīrṣaṇatā [lābhena lābhasya
niścikīrṣatā]| parairabhūtaguṇasambhāvanecchā pāpecchatā| lābhasatkāraparivāraprārthanā
mahecchatā|

lobhātparairbhūtaguṇasambhāvanecchā icchasvitā| kāmarāgapratisaṃyukto vitarkaḥ kāmavitarkaḥ|
jñātisnehaparītasya tadāvāhavivāhakṛṣivaṇigrājasevādīnāṃ gṛhasandhārana(ṇa)mupajīvanopāyānāṃ
rājataskarādibhayapraśamanopāyānāṃ ca vitarkāṇāṃ [vitarkaḥ] jñātivitarkaḥ| paryāptajīvitopakaraṇāparituṣṭasya
lokaci(mi)tratā, chandarāgāpahṛtacetasasteṣāṃ janapadānāṃ bhūmiramanī(ṇī)yatāsubhikṣakṣematāpracuragorasekṣuvikāragodhūmaśālyādīnāṃ
vitarkaṇājjanapadavitarkaḥ
śīladṛṣṭyācāravipannānāṃ ratikṛtā saṃsevā pāpamitratā|

mrakṣānapatrapāstyānamiddhādyā mohasaṃbhavāḥ||

tata(tra) ‘mrakṣāṇa(na)patrapāstyānamiddhāḥ’| ‘ādi’grahaṇāllayaḥ, amanasikārā(ro)da(')nādaratā,
daurvacasyaṃ tantrī(ndrī) bhaktāsamatetyevamādayaḥ|

tatra layonāma doṣaguṇatyāgārjanaṃ prati ātmaparibhavajaścittasaṃkocaḥ| kuśalāsamanvāhāra audāsīnyayogeṇāmanasikāraḥ|
guṇeṣu guṇavatsu cābahumānavṛttiraṇā(nā)daratā| dharmānuśāstṛṣu
sāsūyitapratimantrakṛddaurvacasyam| jṛmbhikodgama(mā)dakṣivartmastambhanidrāspadaḥ caittaviśeṣaḥ
styānākhyā tandrī| kuśalapakṣānukūlabhojanasamatāprativedhaścetaso bhaktāsamatā||

[375] kaukṛtyaṃ vicikitsotthaṃ krodhādyā dveṣasambhavāḥ|

kaukṛtyaṃ khalu yathoktalakṣaṇaṃ vicikitsāsamutthitam| krodhādyā dveṣaniṣyandāḥ| ‘ādi’śabdādīrṣyā[']kṣāntyupanāhapradāśasaṃrambhādayaḥ|

tatrerṣyā pūrvoktalakṣaṇā| sahyāsahiṣṇutā'kṣāntiḥ| randhrāvadhānānivṛttirupanāhaḥ| saṃtoṣamānasyāpyadṛḍhagrāhitā
pradāśaḥ| parānvimardiṣataḥ pāṇipādauṣṭhakapolaśarīrakampayonirbhrāntamanasaḥ
kṣobhaḥ saṃrambhaḥ| nimittamātreṇa sātatyaviheṭhanakṛcchṛṅgī| nistanato'bhīkṣṇavivāca(da)kṛttaṃstatta(kṛtyaṃ
sta)mbhanatā| kāmyānviṣayānanusmarato rativiparītamanasaḥ pravṛttiraratiḥ|
cittāpaiśalyamanārjavatā| vyāpādārtha prayukto vitarko vyāpādavitarkaḥ| vihiṃsāsaṃprayukto
vitarkaḥ [vihiṃsāvitarkaḥ]|

pra[mā]dastambhamārdva(?)kṣya māyāśāṭhyavijṛmbhikāḥ||

[376] kāyaduṣṭhūlatādyāśca jñeyā vyāmiśrasambhavāḥ||

tatra doṣapravaṇasya guṇānabhisaṃmukhyaṃ pramādaḥ| pūjārheṣvasaṃnna(na)tiḥ stambhaḥ| parānurodhātpāpānuvṛttikṛ[ccai]to(tto)
mārdvakṣyam (?)| parābhisandhānāya mithyopadarśaṇa(na)kṛccaitto
ma(mā)yā| cittakauṭilyaṃ śāṭhyam| kleśasamutthitaḥ kāyasyānamanavinamanakṛccaitto vijambhikā|
kleśakṛtā vividhālambanaṃ(na)saṃjñā nānātvasaṃjñāḥ| ativīryabhaktāsamatānirja(rjā)takāyavaiṣamyābādha(dhaḥ)
kāyadauṣṭhulyam| kalyāṇamitrāṇāṃ guṇeṣvananuśikṣā asabhāgānuvartanatā|
kleśasamutthā parasampadvitarkaṇā, parodayapratisaṃyukto vitarkaḥ| ityevamādayo vyāmiśrasamutthitā
draṣṭavyāḥ|

pradāśo dṛkparāmarśaniṣyandaḥ śaṭhatā dṛśaḥ||

pūrvoktalakṣaṇaḥ pradāśaḥ parāmarśaniṣyandaḥ| śāṭhyaṃ dṛṣṭisamutthitamiti||atha kaḥ kleśaḥ kayā
vedanayā saṃprayujyate ? tadidamārabhyate-

[377] saumanasyena rāgasya saṃprayogaḥ sukhena ca|

rāgaḥ khalu sukhasaumanasyābhyāṃ saṃprayuktaḥ|

dveṣasya daurmaṇa(na)syena duḥkhena ca nigadyate||

saṃyoga iti vartate| pratighaḥ khalu duḥkhadaurmaṇa(na)syābhyāṃ saṃprayuktaḥ||

[378] sarvairmohasya

mohasya tu pañcabhirapīndriyaiḥ saṃprayogaḥ|

vittibhyāṃ caitasībhyāmasaddṛśaḥ|

mithyādṛṣṭirhi daurmaṇa(na)syasaumanasyābhyāṃ saṃprayujyate, pāpakarmaṇāṃ puṇyakarmaṇāṃ ca yathākramam|

kāṅkṣā ca daurmaṇa(na)syena

sāṃśayito hi niści(śca)yākāṃkṣī (kāṅkṣī) daurmaṇa(na)syena saṃbadhyate|

śeṣāṇāṃ sumanastayā|

śeṣāstvanuśayāḥ-catasro dṛṣṭayaḥ, mānaśca| pārṣāka(harṣākā)ravṛttitvātsaumanasyena saṃprayuktāḥ||

[379] upekṣayā tu sarveṣām

sarve'pyaviśeṣeṇānuśayā upekṣayā saṃprayujyante| pravāhacchedakāle khalu kleśānāmavaśyamupekṣā
saṃmukhībhavati|

kāmāptānāmayaṃ vidhiḥ|

kāmāvacarāṇāṃ khalvanuśayānāmeṣa vidhiḥ draṣṭavyaḥ|

ito'nyadhātujānāṃ tu pratibhūmyantaraṃ svakaiḥ||

yasyāṃ yasyāṃ bhūmau yāvadi(ntī)ndriyāṇi santi tatrāpi cāturvijñānakāyikāścāturvijñānakāyikairmanobhūmikā
manobhūmikaireva yathāsaṃbhavam||

uktāḥ kleśānāmindriyasaṃprayogaḥ| upakleśānāmucyate-

[380] īrṣyayā daurmaṇa(na)syeṇa(na) kaukṛtyasya tathā krudhaḥ|pradaṣṭeścopanaddheśca vihiṃsāyāstathaiva
ca||

daurmaṇa(na)syena khalvīrṣyākaukṛtyakrodhapradāśopanāhavihiṃsāḥ saṃprayujyante||

[381] mātsaryaṃ daurmaṇa(na)syena saumanasyena kasyacit|

prārthyamāno hyaprayacchan parasya jahrīyamāno durmaṇā(nā)yate| kecitpunaḥ vyācakṣate-saumanasyena
saṃprayujyate lobhānvayatvena harṣākāravartitvāt|

dvābhyāṃ māyā tathā śāṭhyaṃ mrakṣo middhaṃ tathaiva ca||

daurmaṇa(na)syasaumanasyābhyāṃ māyāśāṭhyamiddhāni saṃprayujyante| kadāciddhi sumanāḥ paraṃ vañcayate|
kadāciddurmanāḥ| evaṃ yāvatsvapi(pī)ti||

[382] madastu sumana[:]skandhasukhābhyāṃ saṃprayujyate|

tṛtīye dhyāne sukhenādhastātsaumanasyenordhvaṃ copekṣayā| ‘tu’śabdasya viśeṣaṇatvādayaṃ viśeṣo
labhyate|

āhrīkyamanapatrāpya(pyaṃ) styānauddhatye ca pañcabhiḥ||

pañcabhirapīndriyaiḥ āhrīkyānapatrāpyastyānauddhatyāni saṃprayujyante| eṣāṃ caturṇāṃ paryavasthānānāmakuśalamahābhūmikatvāt
kleśamahābhaumikatvācca||

idamidānīṃ vaktavyam| ka eṣāṃ kiṃ prahātavyaḥ ? yāni tāvaddaśa paryavasthānāni tebhyaḥ-

[383] āhrīkyamanapatrāpyaṃ styānamiddhaṃ tathoddhavaḥ||

..........[abhidharmadīpe vibhāṣāprabhāyāṃ vṛttau pañcamādhyāyasya tṛtīyaḥ pādaḥ||]..........[pañcamodhyāyaḥ
samāptaḥ||]

