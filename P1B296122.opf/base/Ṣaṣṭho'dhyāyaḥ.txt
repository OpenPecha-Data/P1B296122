ṣaṣṭho'dhyāyaḥ

prathamaḥ pādaḥ.....

..............rvaudārikam| atastutpūrvam| tato vedanāsmṛtyupasthānaṃ dvābhyāṃ sthūlataraṃ vedanāskandhavat|
tataḥ cittasmṛtyupasthānaṃ rūpādiprativijñaptisvābhāvyātsulakṣam| dharmāstu
saṃjñācetanādyā saṃprayuktāḥ, prāptyādayaḥ viprayuktāḥ, saṃskṛtāśca paramasūkṣmāstasmādante
dharmasmṛtyupasthānam| ata evotpattikramopi tathaiva|

prāyeṇa hi sattvāḥ rūpādyupabhogaratatvāt mokṣavimukhā bhavanti vedanābhinanditvāt, sā cābhinandanā
cittasyādāntatvāt| taccādāntatvaṃ rāgādibhiḥ| śraddhādibhiśca dāntatvaṃ bhavati|

catuṣṭvamapi caturviparyāsapratipakṣatvāt| aśucau śucisaṃjñāviparyāsapratipakṣo hi kāyaparīkṣā|
duḥkhe sukhasaṃjñāviparyāsapratipakṣo vedanāparīkṣā| anitye nityasaṃjñāviparyāsapratipakṣaścittaparīkṣā,
cittasya laghuparivartitvāt| anātmanyātmasaṃjñāviparyāsapratipakṣo dharmaparīkṣā|
dharmasmṛtyupasthānasya vaicitryādekātmasaṃjñāviparyāso nivartate| ‘ādi’śabdāccaturāhārapañcaskandhapratipakṣatvādyathāyogam||

sa tadānīṃ yogācāraḥ[384] samastālambināntyena tānvetya(ttya)dhruvatādibhiḥ|

sambhinnālambanaṃ hi dharmasmṛtyupasthānaṃ tricatuṣpañcaskandhālambanatvāt| pañcaskandhālambanameva
tu sāmānyālambanamiti nirdiśyate| tena tu catvāryapi smṛtyupasthānānyabhisamasyānityato
duḥkhataḥ śūnyato'nātmataśceti caturbhirākāraiḥ pratyavekṣate| tataḥ punaryogī kāyaṃ
paramāṇusaṃghātakṣaṇasantānā(na)bhedena prabhidya paramāṇuśaḥ kṣaṇaśaśca nirīkṣate| kalalādīnāṃ
vā bījādyaśudhya(cya)ṅgāṇi(ni) pṛthaṅmiśrībhūtāni ca yogī rūpāni(ṇi) nimitteṣu paśyati|
tadūrdhvaṃ tasyānityatvādibhiḥ sāmānyalakṣaṇena yathāyogaṃ sarvadharmakajātīyatvādhimokṣe
satyahaṃkāramamakāraviṣkambhanaprahānaṃ(ṇaṃ) bhavati| tanprahāṇādrāgādayopi doṣāḥ śrutacintāmayābhyāṃ
jñānābhyāṃ viṣkambhyate(nte)|

katamena punaratra smṛtyupasthānena kleśātyantakṣayo bhavati ? brūmaḥ|

kleśātyantakṣayo'ntyena saṃbhinnālambanena vā||

saṃsargasmṛtyupasthānena khalu ‘saṃbhinnālambanena atyantakleśaprahāṇaṃ kriyate| ‘vā’ śabdo
vikalpārthaḥ||

yasmāt-[385] asaṃbhinnārtha viṣayaṃ trayametad dvidheṣyate|

sāsravānāsravabhedāt| tataḥ punaḥ skandhānanityādinā

tasyaivaṃ paśyataḥ sākṣādudayavyayadarśaṇa(na)m||

[386] skandheṣu jāyate paścāccakrabhramarikādivat|

eṣā ca smṛtyupasthānakuśalamūlaniṣṭhā| tasya khalvanityākāramabhyasyataḥ sarvasaṃskāreṣu pratikṣaṇamudayavyayadarśaṇa(na)mutpadyate,
‘cakrabhramarikādi[vadi]’ti|

sa pratītyasamutpādaṃ skandhānāṃ pratyavekṣate||

tasya pratikṣaṇa(ṇaṃ) utpādavyayaṃ paśyataḥ evaṃ bhavati-kathaṃ caite saṃskārāḥ santānena pravartante
nocchidyante| sa pratītyasamutpādaṃ paśyati traiyadhvikānāṃ saṃskārāṇāṃ hetuphalasambandhaniyamāvasthitānām|
tataḥ punaḥ pratītyasamutpādam||

[387] satyeṣu pātayitvataṃ tadā kaścitparīkṣate|tadanityatvaduḥkhatve samavetya tataḥ punaḥ||

ekaikamaṅgaṃ satyeṣu pātayitvā'nityato duḥkhataśca pratyavekṣya

[388] akartṛkānnirīhāṃśca pratyayādhīnasaṃbhavān|dṛṣṭvā sarveṣvanātmeti tattvākāraṃ ṇi(ni)ṣevate||

tatra svatantrakartṛvirahitvācchūnyānpaśyati svavaśena vinā sahakāribhiḥ pratyayaiḥ kriyākaraṇāt,
parādhīnajanmatvāccā[nā]tmānaṃ paśyati ‘dṛṣṭvā sarveṣvanātmeti tattvākāraṃ ṇi(ni)ṣevate’||

tadabhyasyataḥ[389] anadhiṣṭhātṛkatvaṃ ca pāratantryaṃ ca paśya[taḥ]|

na hyatra kaścitpuruṣo vā parameṣṭhī veśvaraḥ svatantraścaikaśca vidyate, paratantrajanmaprasarā
eva sarvasaṃskārāḥ svasāmānyalakṣaṇādhiṣṭhitasvabhāvāḥ, iti parīkṣyamāṇasya

sarvadharme[ṣu nai]rātmye sthirā buddhiḥ pravartate||

yathoktam-“sarvadharmā anātmānaḥ paśyati prajñayā yadā|tadā nirvidyate duḥkhādeṣa mārgo viśuddhaye||”

atha kasmādiha śūnyākāro na deśitaḥ ? taducyate-

[390] svabhāvenāviśūnyatvā[d] dharmamudrā nu(u)dāhṛte(tā)|taduktyā ca taduktatvācchūnyākāro
ṇa(na) deśitaḥ||

na khalu saṃskārāḥ svabhāvena śūnyāḥ pṛthivyaptejovāyuprabhṛtīnāṃ kāṭhinyādilakṣaṇasya dhṛtyādikriyāyāśca
pratyakṣatvāt| rāgādīnāṃ doṣāṇāṃ śraddhādīnāṃ ca guṇānāṃ cittamālyaśuddhikaraṇasāmarthyāt|
teṣāṃ ca sāmarthyaṃ yathā dravyāṇāṃ harītakīcitrakadantīprabhṛtīnāṃ rasavīryavipākaprabhāvādidarśaṇā(nā)ta
sasvabhāvaprabhāvāḥ sarvadharmāḥ dharmamudrāyāśca ‘śūnyākāro’
ṇo(no)ktaḥ| tasmādihāpi nocyate| athavā ‘taduktyā ca tadukteḥ|’ anātmākāroktyā ca śūnyatāpyuktā
bhavati||

tadevaṃ nairātmye sthiramatiḥ

[391] gotradvārasamūhādīn dhātvādīnāṃ yathāyatham|svasādhāraṇacihnābhyāṃ sadatopaparīkṣate||

dhātvāyatanaskandheṣu svasāmānyalakṣaṇaparicchinneṣu

[392]pratiskandhaṃ tatastasya svābhāvyādiṣu tattvataḥ|krameṇa jāyate paścātkauśalaṃ sthānasaptake||

“rūpaṃ yathābhūtaṃ prajānāti rūpasamudayaṃ rūpanirodhaṃ rūpanirodhagāminīṃ pratipadaṃ rūpasyāsvādaṃ
rūpasyādīnavaṃ rūpasya niḥsaraṇamevaṃ yāvadvijñānasya|” uktaṃ hi bhagavatā-‘saptasthāne
kuśalo bhikṣuḥ trividhārthopaparīkṣī kṣipramevāsravakṣayaṃ karoti” iti||

abhidharmadīpe vibhāṣāprabhāyāṃ vṛttau ṣaṣṭhasyādhyāyasya prathamaḥ pādaḥ||

ṣaṣṭhādhyāye

dvitīyapādaḥ|

tasyedānīṃ yoginaḥ smṛtyupasthānādiṣu kuśalamūleṣu dṛṣṭapūrvaṃ jñeyaṃ satyākāravyavasthānenānucitaśrutacintāmayākārasamudācāraṇyā(nyā)
yeṇa(na)

[393] nirmathnataḥ kramenā(ṇā)sya duḥkhasatyabhavāraṇim|śraddhāvīryasahāyasya tattvajñānānalārthinaḥ||

[394] ākārapatitaṃ jñānaṃ tataḥ śamaniyāmakam|bhāvanāmayamūṣmākhyaṃ jāyate sānuvartakam||

tatkhalūṣmagataṃ prakarṣitatvāt ṣoḍaśākāram, pratisatyaṃ caturākāratvāt, sāmānyaṃ dharmasmṛtyupasthānaṃ
bhaviṣyasyāryamārgāgnernimittabhūtaṃ dhūmāgnivat| tasmiṃśca labdhe śamaḥ pratyāsannībhavati|
atastat ‘śamaniyāmakaṃ bhāvanāmayam’ iti| dhyānasaṃvarāśritasamādhibalena dṛḍhībhāvāccittaṃ
bhāvayati campakapuṣpatilatailavaditi| ‘sānuvartakaṃ’ ca pañcaskandhasvabhāvaṃ
nairātmyabuddhiparitoṣāccānuskandhaśaḥ prasāda utpadyate-skandhamātrakamevedaṃ satkāyadṛṣṭervastubhūtaṃ
nātrātmāstyātmīyaṃ vā||

[395] tatastathaiva mūrdhāno mithyādṛṣṭyupaghātinaḥ|ūṣmabhyo'dhikasāmarthyādratnaśraddhāvivardhinaḥ||

tadūrdhvaṃ tato mūrdhānastathaiva ṣoḍaśākārāḥ| teṣāṃ punarayaṃ viśeṣaḥ| mithyādṛṣṭiśaktyupaghātitvam,
tadupaghātāt kuśalamūlāni na samucchindanti| ūṣmabhyo'dhiko viśeṣaḥ ratnatrayaśraddhāvivardhinaśca|
teṣu khalvadhimātreṇa buddhādiṣu ratneṣu triṣvākārataḥ prasādo'bhivardhate,
na skandhaśaḥ, prāgevoṣmagateṣu tadbuddhiparitoṣāt| mūrdhasū..............

[396d.] ........netvasminnubhayatrāpi paścimā||

vinyāse vivardhane caiva dharmasmṛtyupasthānāṃ(naṃ) pratyutpannaṃ tadeva cānāgataṃ bhāvyate||

[397] bhāvyate skandhadṛktvādau nna(na) tannirvāṇadarśinaḥ|

na khalu skandhoparamadarśinaḥ skandhamatirbhāvyate|

ākārāṃstulyajātīyāt(n) sarvatrātra tu nirdiśet||

yādṛśāḥ pratyutpannāstādṛśā evānāgatā bhāvyante||

[398] draṣṭavyā'nyatarā tābhyaḥ pratyutpannā vivardhane|catasṛbhyośca(bhyastva)nyatamā pratyutpannā
vivardhate(ne)||

[399] anāgatāstu bhāvyante catasro'pyatra niścayāt|mokṣe'ntye saṃmukhībhūtā[:]samagrāḥ khalvanāgatāḥ||

nirodhe tu pratyutpannaṃ dharmasmṛtyupasthānaṃ catvāri tvanāgatāni bhāvyante||

[400] ākārāḥ khalu sarvepi bhāvyante gotralābhataḥ|

gotrāni(ṇi) khalu labdhāni nirodhasatyato'tra ṣoḍaśāpyākārā bhāvyante|

gotralābhe tu vijñeyā sabhāgākārabhāvanā||

prathamayoḥ satyayoḥ gotrāṇi ālambanāni| tenātra na visabhāgākārabhāvanā||

[401] sarvatrākiraṇe mūrdhno nirodhākiraṇaidhane|dharmākhyāḥ saṃmukhībhūtāścatasraḥ khalvanāgatāḥ||

mūrdhākāravinyāse ‘nirodhākiraṇaidhane’ ca dharmasmṛtyupasthānaṃ pratyutpannam, catvāryanāgatāni
bhāvyante||

[402] ākārāḥ sakalāstatra bhāvyante gotralābhataḥ|sarvābhyo'nyatarotpannāḥ[:] satyatrayavivardhane||

[403] anāgatāścatasrastu bhāvyante tatra niścayāt|ākārāḥ sakalā jñeyāḥ kṣāntivinyasane śri(śṛ)ṇu||

[404] sarvatrāntyāḥ samutpannāścatasraḥ khalvanāgatāḥ|ākārāḥ sakalāstatra bhāvyante cāpyanāgatāḥ||

[405] pratyutpannāgryadharmeṣu dharmākhyā smṛtyupasthitiḥ|anāgatāstu bhāvyante catastrasteṣu
niścayāt||

[406] ākārāḥ khaluḥ catvāro dṛṅmārgasadṛśatvataḥ|yathoṣmakiraṇe tadvad draṣṭavyaṃ dṛṣṭivartmani||

[407]antyāṃ mārgānvayajñāne pratyutpannāṃ vinirdiśet|catasro'nāgatāstadvat ṣoḍaśākārabhāvanāt(ḥ)||

[408] tadūrdhvamapi cāryasya sarvāpūrvaguṇodaye|śrutacintāmayaṃ hitvā sūkṣmasūkṣmaṃ vyapohya
ca||

evaṃ tāvadāryasya smṛtyupasthānabhāvanā draṣṭavyā||

[409] bālasyārambhamārge tu caturbhūmivinirjayaiḥ|bhūtāmanyatarāṃ tābhyaścatasraḥ khalvanāgatāḥ||

[410] ānantaryapathe muktāvantyāṃ sarvāstvanāgatāḥ|antye dhyāne prayogādimārgeṣvaṣṭāsu pūrvavat||

[411] tisrastu navame vidyāt maulabhūmipraveśataḥ|sāmantakaprayoge tu catasro'ntyāthavā bhavet||

[412] divyākṣiśrutyabhijñāyāṃ vimokṣādau tathaiva caḥ(ca)|prathamāṃ saṃmukhībhūtāṃ catasraḥ
khalvanāgatāḥ||

[413] pari(ra)citte tṛtīyāstu(yā tu) catasraścāpyanāgatāḥ|prāṅnivāsāpramānā(ṇā)nāmantyāṃ sarvāstvanāgatāḥ||

[414] ārūpyānāṃ(ṇāṃ) vimokṣāṇāṃ tisṛbhyo'nyatamāṃ vadet|saṃmukhe nāma jātāstu tisra eva vinirdiśet||

[415] ārūpyakṛtsnayostvantyāṃ pratyupannāmudāharet|tisraḥ khalvasamutpannāḥ kathayanniyamena
tu||

[416] āryasya khalu vairāgyaprayoge kṣepane(ṇe)pi ca|sarvebhyo'nyatarābhūtāścatasraścāpyanāgatāḥ||

[417] ānantaryapathe muktāvantyāḥ sarvāstvanāgatāḥ|ri(ṛ)dhyādau tu guṇāḥ sarvamanāryasyaiva
nirdiśet||

[418] antyapūrvanivāsādau sa(ca) dharmapratisaṃvidi|tathāparasamādhyādāvaraṇāyāṃ tathaiva ca||

[419] ārūpyākhyavimokṣādau saṃjñāsūkṣmodaye tathā|sarvābhyo'nyatarābhūtāścatasraḥ khalvanāgatāḥ||

[420] brūyāttu sūkṣmasūkṣme'ntyāṃ bhūtāṃ tisrastvanāgatāḥ|samāseneyamākhyātā smṛtyupasthānabhāvanā||

nirvedhabhāgīyānadhikṛtya

[421] etannirvedhabhāgīyaṃ caturdhā bhāvanāmayam|

paramārthadakṣiṇīyabhikṣusaṅghapraveśadvārabhūtatvāt bhāvanāmayaṃ na śrutamayaṃ cintāmayam|
kutaḥ punarupapattiprātilambhikaṃ bhaviṣyatītyetacca sandhāya bhagavatoktam-“cyutau batemau
mohapuruṣāvasmāddharmavi[na]yādyatra nāmānayoḥ mohapuruṣayorūṣmagatamapi nāsti” iti| taccaitatsarvam

ṣaḍbhaumaṃ ṣoḍaśākāraṃ pañcaskandhā vināptibhiḥ||

‘ṣaḍbhaumaṃ’ darśanamārgavato, ‘ṣoḍaśākāraṃ’ darśanamārgavat sānuparivartakaṃ| ‘pañcaskandhaṃ
vināptibhiḥ|’ prāptayaḥ khalu noṣmāgatādisvabhāvāḥ| tatsvābhāvye hi tāsāmāryasyoṣmagatādisaṃmukhībhāvaḥ
syāt| na ceṣyate| satyadarśanasamaṅgino dṛṣṭasatyasya vā satyadarśanaprayogasaṃmukhībhāve
prayojanābhāvāditi|

āha| ke punaste ṣoḍaśākārāḥ yeṣāṃ bhāvanena(nayā) strotaāpanno bhavati ? taducyate| caturbhirākārairaṇi(ni)tyaduḥkhaśūnyānātmākāraiḥ
duḥkhaṃ parīkṣate| tatra bodhisattvādṛte tṛṣṇācaritaḥ
prāyo'ṇi(ni)tyākāreṇa, kausīdyādhiko duḥkhākāreṇa, ātmīyadṛṣṭicaritaḥ śūnyākāreṇa, ātmadṛṣṭicarito'nātmākāreṇa|

hetusamudayaprabhavapratyayataḥ samudayam| hetutaḥ ahetudṛṣṭicaritaḥ| samudayataḥ ekakāraṇadṛṣṭicaritaḥ
prabhavato nityakāraṇadṛṣṭicaritaḥ| pratyayato'buddhipūrvakṛtadṛṣṭicaritaḥ|

nirodhaśāntapraṇītaniḥsaraṇato nirodham| ebhiścaturbhirnirodhaḥ| nāsti mokṣa ityevaṃ dṛṣṭicarito
nirodhataḥ śarīrādimata ityevaṃ caritaḥ śāntataḥ| viṣayasukhacaritaḥ pra[ṇīta]taḥ| dhyānādisukhacarito
niḥsaraṇataḥ|

mārganyāyapratipannairyāni(ṇi)kato mārgaḥ(rgam)| ebhiścaturbhirmārgaḥ| nāsti mokṣamārga ityevaṃ
dṛṣṭicarito mārgataḥ| kaṣṭatapobhirityevaṃ dṛṣṭicarito nyāyataḥ| laukikavairāgyamārgacaritaḥ
pratipattitaḥ| asakṛllaukikamārgaparihāṇito(ko) nairyāṇikataḥ| ityevamādite(ke?) samaye
vyabhicaraṇakāle tvekopi sarvaiḥ parīkṣate| rogagaṇḍaśalyāghātākārādibhirṇa(rna) tu tairatyantaprahāṇamityataḥ
ṣoḍaśaivāryākārā ityucyante| purastāccaitacchlokānugatamevopadarśayiṣyāmi||

nirvedhabhāgīyebhyaḥ punaḥ

[422] paścāttu khalunirvedha āryamārgāhvayastataḥ|sa yasmānniścito vedhastasmānnirvedha ucyate||

iti prāgāviṣkṛtametat||

[423] dharmajñānarucirduḥkhe nirmalaṃ dharmadarśanam|tatastatraivāvadhṛtiḥ dharmajñānamanantaram||

laukikebhyaḥ khalvagradharmebhyo nirāsravā lokottarāḥ(rā) dharmamātrekṣaṇadṛṣṭirutpadyate| sūtra
uktam “laukikāgradharmānantaraṃ samaṃ niyāmamavakrāmati yadavakrāntau pṛthagjanabhūmiṃ
samatikrāmati” iti| tadanantaraṃ duḥkhe dharmajñānaṃ niścayātmakam| kṣāntyā vā saṃyogaprāptiṃ
chinatti jñānena visaṃyogaprāptimāvahatīti viśeṣaḥ|

[424] evaṃ triṣvapi satyeṣu tathaivānvayadhīrdvidhā|

dvābhyāṃ dharmajñānakṣāntidharmajñānekṣaṇābhyāṃ samanantaraṃ rūpārūpyāvacare duḥkhe'nvayajñānakṣāntyanvayajñānekṣaṇamutpadyate|
evaṃ triṣvapi satyeṣu draṣṭavyam| atra punaḥ

anantyāstatra dṛṅmārgāḥ jñeyāḥ pañcadaśakṣaṇāḥ|

antyakṣaṇaṃ muktvā pañcadaśasvabhāvo darśanamārgaḥ yastvasau sthāpitaḥ sa khalu

[425 ab.] kṣaṇo'ntyo bhāvanāmārgāt phalameṣo'rthasiddhitaḥ||

yogācāryasya khalvabhi.................................. strotāśceti pañcabhavanti||

atra punarya eṣa pañcamaḥ sa khalu

[426] dhyānāni vyavakīryātaḥ pañcamastvakaniṣṭhagaḥ|

śuddhāvāsopapattiḥ khalu dhyānavyavaka(ki)raṇaphalā|

caturdhā''rūpyagāmyanyo dṛṣṭanirvāyako'paraḥ||

ūrdhvagasyānāgāminaḥ pañcadhā bheda uktaḥ| [ā]rūpyagāmī tu caturdhā nirdiśyate pūrvoktebhyaḥ
antarāpariṇi(ni)rvāyiṇamapāsya| ityete ṣaḍ bhavanti| dṛṣṭadharmanirvāyakaḥ saptama ihaiva
janmani yaḥ pariṇi(ni)rvāti||

[427] punastridhā tridhā kṛtvā trīnato rūpagā nava|

ete khalu rūpopagāḥ pañcānāgāminastrayo bhavanti| antaropa[pa]dyapariṇi(ni)rvāyiṇamū(nnū ?)rdhvastrotāśca|
dvitīyādyā hi trayo'ṇā(nā)gāminaḥ sarva evopapadya pariṇi(ni)rvāyiṇo bhavanti|
anupapannānāṃ pariṇi(ni)rvāṇāt| teṣāṃ pratyekaṃ tṛ(tri)dhā bhedānnavānāgāmino bhavanti|
kathamiti ? antarāpariṇi(ni)rvāyiṇastāvadutpatata evādūraṃ gatvopapattyāsannībhūtasya ca
pariṇi(ni)rvāni(ṇa) bhedāt| upapadyapariṇi(ni)rvāyiṇaḥ upapadya sābhisaṃskārāṇa(na)bhisaṃskārabhedādūrdhvastrotasaḥ
plutādibhedāt|

tadviśeṣaḥ punarjñeyaḥ karmakleśākṣabhedataḥ||

teṣāṃ punastrayāṇāṃ navānāṃ vā anāgāmināṃ karmakleśendriyabhedādyathāyogaṃ viśeṣo boddhavyaḥ|
trayāṇāṃ tāvatkarmataḥ, abhinirvṛtyupapattyaparaparyāyavedanīyakarmopacitatvāt| kleśataḥ
mṛdumadhyādhimātrakleśasamudācārāt| indriyato'dhimātramadhyamṛdvindriyabhedāt||

yadi tarhi kleśendriyabhedānnavānāgāmino bhavanti, kathaṃ sūtre sapta satpuruṣagatayo deśitāḥ
? tadapadiśyate-

[428] ṣaḍdhordhvastrotasā sārdhaṃ saptadhā sadgatirmatā|

dvau khalvatrānāgāminau trighā tridhā bhi(ttvā) ṣaḍdhā vyavasthāpitau| tṛtīyastūrdhvastrotā'nākulīkaraṇārthamabhedenaivoktaḥ|
iti saptadhā deśitā satpuruṣagatiḥ|

kasmāt punaḥ strotaāpannasakṛdāgāminoḥ satpuruṣagatirna deśitā satpu[ru]ṣasūtroddeśe lakṣaṇepi
sati taducyate-

sati vṛtteraṇe(nai)ryāṇāduktaiṣāmeva sadgatiḥ||

yasmādanāgāminaḥ satyeva vṛttirbhavati nāsatī| itarayostu kuśalākuśale vṛttiḥ| yasmāccānāgāmī
yato gatastatra na punarāgacchati, tau tu gatāgatī kurvāte tasmāttasyaiva sa(sā) gatirdeśitā
netarayoriti||

kiṃ punaḥ parāvṛttajanmāpyanāgāmī satpuruṣagatau vyavasthāpitaḥ ? netyāha| yasmāt-

[429] parāvṛttabhavo hyāryo neha dhātvantaropagaḥ|

rūpadhātau hi parāvṛttajanmanaḥ āryasya dhātvantaragamane'sti saṃbhavaḥ| kāmadhātau tu parāvṛttajanmā''ryo
na dhātvantaraṃ gacchati tatrava janmani pariṇi(ni)rvāṇāt|

yaścaiṣa kāmadhātau parivṛttajanmā''rya uktaḥ

eṣa cordhvagatiścaiva nākṣamaṃ cārahāṇi(ni)bhāk||

ūrdhvadhātūpapannaḥ ūrdhvagatirārya ityapi kṛtaṃ dvayorapyaṇa(na)yorṇā(rnā)stīndriyasaṃcāro
na parihāṇiḥ| janmāntaraparivāsenāryamārgasya santatau dṛḍhataraṇi(ni)veśāt, āśrayaviśeṣalābhādāryasya
janmāntare rūpārūpyapraveśendriyasaṃcāraparihāṇayo na santi||

atha yaduktaṃ ghyānavyavakiraṇāditi tatra katamaddhyānamādau vyavakīryate ?

[430] antyakāmīryate pūrvaṃ siddhirdvikṣaṇamiśraṇāt|

caturthe hi praśrabdhisukhotkaṭaḥ samādhiḥ sarvakarmaṇyo yatastatsaṃmukhībhāvāt, āśrayasyopacaye
satyāmṛtābhivṛddhiḥ yena śaknoti dhyānāni vyavakaritum|

kathaṃ punardhyānāni vyakīryante ? ādau tāvadanāsravaṃ pravāhayuktaṃ caturthaṃ dhyānaṃ samāpadyate|
tasmādvyutthāya tadeva sāsravaṃ pravāhayuktaṃ samāpadyate|

punaśca tadutthitaḥ anāsravaṃ tathaiva sa tān pravāhānhrasitvā yāva[tkṣaṇa] dvaye tiṣṭhatītyeṣa
prayogaḥ|

siddhistu kṣaṇadvayamisraṇāt| yadā tu śaknotyekenāsravakṣaṇānantaramekaṃ laukikaṃ saṃmukhīkartum,
ekalaukikakṣaṇāntaraṃ caikamanāsravamayatnena, evamanāsravābhyāṃ sāsravasya miśrīkaraṇānniṣpannā
bhavati dhyānavyavakiraṇā|

kimarthaṃ punardhyānavyavakiraṇam ? taducyate-

udbhavārthaṃ sukhārthaṃ ca kleśāśaṅkārthameva ca||

tribhiḥ kāraṇairdhyānāni vyavakīryante| upapattyarthaṃ sukhavihārārthaṃ kleśaparihāṇibhīrutayā
ca| tatra dṛṣṭiprāptaḥ upapattyabhilāṣasamāpattipriyatābhyām| śraddhādhimuktastu pūrvābhyāṃ
ca kāraṇābhyāṃ kleśabhīrūtayā ca| asamayavimukto'pyarhan dri(dṛ)ṣṭadharmasukhavihārārtham|
samayavimuktaśca kleśabhīrutayā ceti||

yaccaitadvyavakiraṇamuktam,

[431] tatpāñcavidhyataḥ pañca śuddhāvāsabhuvaḥ smṛtāḥ|

taddhi caturthadhyānavyavakiraṇaṃ pañcaprakāraṃ mṛdumadhyādhimātratara madhimātratamabhedāt|
ato hetupāñcavidhyāt phalamapi pañcavidhaṃ bhavati|

etāḥ punaḥ śuddhāvāsabhūmayaḥ

na jātu dṛṣṭapūrvāstāḥ sarvairapi pṛthagjanaiḥ||

bhavāgramupādāya brahmalokamindralokaṃ yāvadavīcimupādāya sarvabālapṛthagjanairdṛ (radṛ)ṣṭapūrvamanyatra
śuddhāvāsebhya iti|

abhidharmapradīpe vibhāṣāprabhāyāṃ vṛttau ṣaṣṭhasyādhyāyasya dvitīyaḥ pādaḥ||

ṣaṣṭhādhyāye

tṛtīyapādaḥ|

[432] yo nirodhasamāpattimaśnute kāyasākṣyasau|

yaḥ khalu nirodhasamāpattilābhyanāgāmī sa kāyasākṣītyucyate| nirvāṇasadṛśasya dharmasya kāyeṇa(na)
sākṣātkaraṇāt| sa khalu dharmaḥ kāyāśrayeṇopajāyate| tatprāptilābhādapi nirodhalābhītyucyate|

bhavāgrāṣṭāṃśahā yāvadarhattvapratipannakaḥ||

prathamaghyānavairāgyādekaprakāramārabhya yāvadbhavāgrāṣṭaprakāraprahāṇādarhattvapratipannakodraṣṭavyaḥ||

[433] yaścānantaryamārge'ntye vajraupamyāhvayesthitaḥ|

navamasyāpi bhāvāgrikasya prakārasya prahāṇāyānantaryamārge'ntye'ntyaphalapratipannakaḥ evāvagantavyaḥ|

tatphalārthaṃ kṣayajñānaṃ tadekālambanaṃ na vā||

tasya vajropamasya samādherbalādutthitaṃ tadbalotthamantyavimuktimārgākhyaṃ tena sahaikālambanaṃ
bhavati na vā| kṣayajñānasya catuḥsatyālambanatvāt||

[434] tadavāpteraśaikṣo'sāvarhaṃstrailokyasatkṛtaḥ|sarvakleśavisaṃyuktaḥ śikṣātritayapāragaḥ||

sa khalu trayāṇāmāsravāṇāṃ niravaśeṣaprahāṇāttisṛṇāṃ ca śikṣāṇāṃ pāragamanāt sabrahmakasyāpi
lokasya pūjāmarhatītyarhannirucyate||

eṣāṃ punastrayāṇāṃ mārgāṇāṃ katamaḥ sāsravo katamo nirāsravaḥ ? taducyate-

[435] bhāvanākhyo dvidhā mārgaḥ samalāmalabhedataḥ|darśaṇā(nā)khyastu vijñeyaḥ sarvasyaiva nirāsravaḥ||

[436] ānupūrvikayadbhūyovītarāgāvītarāgāṇām| (-vītāvītarāgiṇām)aśaikṣākhyopi boddhavyo nityamevāmalīmasaḥ||

katamatpunaḥ katamāṃ bhūmimatyeti ? tadapadiśyate-

[437 a] bhavāgraṃ nirmalo'tyeti........

..........tatra tāvadaśaikṣasya catvāri dhyānāni trīṇyārūpyāṇyanāgamyadhyānāntaraṃ ca| śaikṣasya
tu ṣaḍārūpyatrayaṃ hitvā| kiṃ punaratra kāraṇam ?

[438] saviśeṣaṃ yatastyaktvā phalaṃ paramupāśnute|

iha khalu yaḥ phalaviśiṣṭamārgasthaḥ indriyāṇi saṃcarati saphalaṃ phala[vi]śiṣṭaṃ ca mṛdvindriyamārgaṃ
tyaktvā tīkṣṇendriyamārgasaṃgṛhītaṃ phalamātrameva pratilabhate| yaścāśaikṣaḥ ārūpyabhūmiṃ
niḥśrityendriyāni(ṇi) saṃcarati niyatamanāgāmiphalaviśeṣamārgasthasya na cāstyanāgāmiphalamārūpyabhūmisaṃgṛhītam|
ityetat kāraṇam|

yaduktaṃ bhagavatā- “kleśāt(n) prahāyeha hi yastu pañcāhāryadharmā paripūrṇaśaikṣaḥ” iti| kiyatā
paripūrṇaśaikṣo bhavati ?

śaikṣasya tribhirakṣādyairdvābhyāṃ saṃpūrṇaṃtārhataḥ||

śaikṣasya khalu tribhiḥ kāraṇaiḥ paripūrṇatā bhavati| samāpattīndriyaphalaiḥ| tadyathā dṛṣṭiprāptasya
kāmasākṣiṇaḥ anyataravaikalyāttu na paripūrṇatā syātprāgeva sarvavaikalyāt| tadyathā
kāmāvītarāgasya śraddhādhimuktasyaivaṃ tāvacchaikṣasya|

aśaikṣasya dvābhyāmindriyasamāpattibhyām| tadyathobhayabhāgavimuktasya asamayavimuktasyeti||

abhidharmadīpe vibhāṣāprabhāyāṃ vṛttau ṣaṣṭhasyādhyāyasya tṛtīyaḥ pādaḥ||

ṣaṣṭhādhyāye

caturthapādaḥ|

laukikalokottaradarśaṇa(na)bhāvanāśaikṣā[śaikṣa]mārgabhedenānekavidho mārga uktaḥ| sa tu

[439] vijñātavyaḥ samāsena punamārgaścaturvidhaḥ|ānantaryavimuktyākhyau prārambhotkarṣalakṣaṇau||

tatra prayogamārgaḥ kuśalamūlaphalasyārambha ityarthaḥ| tasyānantaramānantaryamārgaḥ yena kleśāñjahāti|
vimuktimārgo yaḥ tatpraheyāvaraṇavimukte santāne visaṃyogaprāptisahāyotpadyate|
viśeṣamārgo yastadūrghvamanyakuśalamūlaprāptyarthamutkarṣagamanalakṣaṇaḥ||

punarmārgo bhagavatā mokṣapurapratipādanāt pratipacchabdenoktaḥ “catasraḥ pratipadaḥ| asti pratipatsukhā
dhandhābhijñā| asti sukhā kṣiprābhijñā| asti duḥkhā dhandhābhijñā| asti duḥkhā
kṣiprābhijñā|” tāsāṃ punarindriyato bhūmitaśca vyavasthānaṃ tadidaṃ pradarśyate-

[440] tīkṣṇendriyasya mauleṣu dhyāneṣu pratipatsukhā|kṣiprābhijñālpabuddhestu dhandhānyatra
viparyayāt||

mauleṣu khalu caturṣu dhyāneṣu yo mārgaḥ sā sukhāpratipat| sā ca tīkṣṇendriyasya kṣiprābhijñā
tatrāyatnavāhitvāt| nairyāṇavatsukhā tatrāyatnavāhitvā[t] śamathavidarśaṇa(na)yoḥ sāmyāt|
tatraiva sā mṛdvindriyasya dhandhābhijñā| anyāsu tu pañcasu bhūmiṣvanāgamyadhyānāntarikārūpyatrayasaṃgṛhītāsvanaṅgaparigṛhītatvāt|
śamathavidarśanānyūnatvāt anāgamyadhyānāntarikayorārūpyatraye
cānāsravo mārgaḥ tīkṣṇendriyasya pratipat, duḥkhā kṣiprābhijñā| mṛdvindriyasya
duḥkhā dhandhābhijñā |

kathaṃ punarāryamārgo duḥkho bhavati ? nāsau duḥkhātmakaḥ na duḥkhasaṃprayuktaḥ ? naiṣa doṣaḥ|
yatnavāhitvābhisandhervivakṣitatvāt||

punarapyeṣa mārgo bodhipakṣyaśabdenocyate “saptatriṃśadbodhipakṣyā dharmāḥ| catvāri smṛtyupasthānāni
catvāri samyakprahānā(ṇā)ni catvāro ṛddhipādāḥ pañcendriyāṇi pañca balāṇi(ni) saptabodhyaṅgānyaṣṭāṅgo
mārgaḥ” iti|

kā punariyaṃ bodhiḥ ?

[441] kṣayajñānaṃ matā bodhistathā'nutpādadhīrapi|daśa caikaśca tatpakṣyāḥ saptatriṃśattu nāmataḥ||

sā punareṣā bodhiḥ kṣayānutpādajñānarūpāsatī pudgalabhedena tridhā bhidyate| tisro bodhayaḥ|
buddhapratyekabuddhaśrāvakabodhayaḥ| uttamanirvāṇāṅgabhūtā taddhi tisṛṇāmapi bodhīnāṃ puruṣakāraphalaṃ
tatprādhānyatvāt| mṛdumadhyādhimātrāḥ saptatriṃśadbodhipakṣyā dharmāḥ mṛdumadhyādhimātrabhedabhinnā
mahāyāṇa(na)m| mṛdumadhyādhimātrabhedabhinnaṃ buddhapratyekabuddhaśrāvakayāṇa(na)
mityucyate|

tasyāḥ punastriprakārāyā bodheranukūladharmāḥ smṛtyupasthānādayaḥ ‘saptatriṃśannāmataḥ’| dravyatastvekādaśa|
śraddhādīni pañca balāni prītiprasrabdhyupekṣāsamyaksaṃkalpavākkarmāntāśca
ṣaḍiti| ata idamucyate-

[442] sopekṣāprītisaṃkalpaṃ śraddhādīndriyapañcakam|saprasrabdhirdvirūpotthaṃ nāmabhedastvapekṣayā||

[443] balānyatrendriyāṇyeva prajñaiva smṛtyupasthitiḥ|vīryaṃ samyakpradhānākhyaṃ ri(ṛ)ddhipādā
manasthitiḥ||

kathaṃ punarekaṃ vīryaṃ caturdhā nirdiśyate ? tadapadiśte-

[444] doṣahāṇamanutpādaṃ guṇotpādaṃ vivardhanam|sakṛtkaroti yattaddhi sa prahāṇacatuṣṭayam||

utpannānāṃ rāgādīnāṃ khalu doṣāṇāṃ prahāṇāyānutpannānāṃ cānutpādāya yadvīryam, guṇānāṃ ca smṛtyupasthānardhipādādīnāmanutpannānāmutpādāya,
utpannānāṃ ca sthitaye yadvīryaṃ, tatprayojananiṣpattibhedāccatvāri
samyakprahāṇāni bhavanti||

[445] chandavyāyāmamīmāṃsā cittākṛṣṭāḥ samādhayaḥ|ri(ṛ)ddhipādāstu catvāro guṇasampattiyoṇa(na)yaḥ||

chandamadhipatiṃ kṛtvā yo ṇi(ni)ṣpadyate samādhiḥ sa chandasamādhiḥ| kuśalamūlacchandamūlakatvāt
samādhyādiguṇaniṣpatteḥ, tasmādasau chandasamādhirityucyate| tatprabhavāḥ sarvā guṇardhayaḥ|
evaṃ vīryaṃ cittaṃ mīmāṃsāmadhipatiṃ kṛtvā niṣpannaḥ samādhiḥ sa eṣa cchandavīryacittamīmāṃsāsamādhiścaturvidhaḥ|
prahāṇasaṃskāraiḥ cchandavīryasmṛtibuddhiśraddhāprasrabdhicetanopekṣābhiḥ
pratyekaṃ samanvāgataḥ sarvaguṇasamṛddhiniṣpādako bhavati chandavīryacittamīmāṃsāparigrahaḥ
sāmarthyāt| kuśaladharmacchande hyasati kutastat prāptyārambhaḥ ? ārabdhepi
ca vīrye yadi na tatpraguṇameva cittaṃ bhavati na kāryābhiniṣpattirbhavati| yathā'raṇīmabhinirmathyāpyantarāyavyuparamo
bhavati punaḥ śaityamāpadyate tadvaditi| vīryānuvṛttaye
cittamadhipatimiṣyate| tatpravaṇepi citte yadi sūkṣmān samādhyupakleśānnopalakṣya parivarjayati
yadi samādhyanuguṇān, guṇāṃstu sāmānyalakṣaṇaśaktikriyānuttamārthāṅgabhūtānupalakṣya,
prajñayā nopacinoti tasyānyāyārabdhavīrye trayamapyetanna prayojananiṣpattaye bhavati| evaṃ
chandavīryaśraddhāsmṛtibuddhiprasrabdhicetanopekṣākhyānāmaṣṭāṇāṃ prahāṇasaṃskārāṇāṃ samādhiparigrahasāmarthyaṃ
yathāyogamavagantavyam||

[446] proktaṃ bodhitrayeśitvācchraddhādīndriyapañcakam|kathitaṃ balaśabdena tadevānabhibhūtitaḥ||

śraddhāvīryasmṛtisamādhiprajñārūpāṇi khalu pañcendriyāṇi bodhipakṣyeṣu vyavasthāpyante| bodhitrayādhigame
śraddhādīnāṃ pañcānāmaiśvaryādhikyāt, sarvabhūmīṣūpalabdheśca| eteṣāṃ cādhimātramadhyamṛdutaratamaviśeṣādarhatprabhṛtīnāṃ
vyavasthānaṃ bhavati| tānyeva bodhipakṣyeṣvindriyāṇyuktāni,
na cakṣurādīnyājñātavatendriyaparyavasānāni| eṣāmevai[śvarya]rddhiliṅgatvāt|
ihendrāḥ dvividhāḥ| citteśvarāśca dhaneśvarāaścetyataḥ indraliṅgamindriyama(mi)tikṛtvendriyāṇi|
yathā pṛthivīśvarāṇāṃ paṭṭādīni liṅgāni bhavanti yaiḥ pṛthivīśvaroyamiti prajñāyate|
yathā ca pṛthivīśvarāḥ vibhūṣaṇopabhogaiḥ parijñāyante tathā citteśvarāṇāmāryadhanasamṛddhānāṃ
ca śraddhādīni viṣkambhitaprahīṇavipakṣāṇi nirmalāni liṅgāni bhavanti|

tatra tāvacchraddhāyāḥ svalakṣaṇaṃ buddhadharmasaṅghān sambhāvayataścittaṃ prasādamupayāti sadbhūtaguṇayogādapetadoṣatvācca,
taddharmeṣu ca prasādātmakamevārthitvamutpadyate| pratītyasamutpādādīnāṃ
vā yathābhūtapratyavekṣaṇāt karmaphalādiṣu tatra saṃbhāvanā bhavati| tathā
ca saṃbhāvayato yaścetasaḥ prasādaḥ sā śraddhā nāma dharmaścittena saṃprayuktaḥ| yadā(thā'')darśādau
dharmasamūhe, dharmāntaramādarśaprasādādayaḥ, evamarūpiṇi cittādidharmasamudayā
dharmāntaraṃ śraddhādayaḥ, cittasyāśrayabhāvāt prādhānyāt santānānuvṛtteśca cittavyapadeśaḥ|

vīryaṃ ṇā(nā)ma cetasopyu(bhyu)tsāhalakṣaṇaṃ prayojana(ne) vārthiśakyatāṃ saṃbhāvya vividhamīryata
iti vīryam|

smṛtīndriyaṃ nāma kāyādiṣu prajñayopalakṣiteṣu yā khalvaviparītābhilapanā pratyabhijñānam, yenāvadhārite
viṣayasaṃmoṣaścetasi na bhavati sa khalvasaṃmoṣaḥ smṛtīndriyam|

cetasa ekāgralakṣaṇaṃ samādhīndriyam| viṣayagrāhiviṣayiṇo dharmāstadekālambanaṃ cittamekāgramityucyate|
vicitraviṣayapradyute hyanavasthite cetasi tattvāvadhāraṇaṃ na bhavati| yathā
khalu vidrutajavanāśvārūḍhaḥ puruṣaḥ pratimukhamāgacchatāṃ dṛṣṭapūrvāṇāmapi manuṣyādīnāṃ na
śaknoti vyaktimupalakṣayitumevamanekaviṣayapradrute laghuparivartini citte na kāyādiviṣayatattvopalakṣaṇā
bhavati| yadā tu susārathineva samādhinaikasmin viṣaye ciraṃ cittamādhāryate
tadā dharmatattvamupalakṣayati| tasmāt kuḍya iva raṅgasya śleṣaḥ samādhirālambane cittasyādhāraḥ|

prajñendrisaṃ yat svasāmānyalakṣaṇamupalakṣayati| yacca kāyadīnāṃ tattvamabhimukhavadavasthitaṃ
prāptamiva ślaṣṭamiva pṛṣṭhe(ṣṭha i)va ca lakṣayati sopalakṣaṇāt prajñendriyam| yadyapi
sarvacitteṣu yathāviṣaye pratyupalakṣaṇā vidyate na tu sā yathārthapravṛtteti na sendriyam|

etānyevendriyāṇi śraddhādīni yasmādyogiṇaḥ(naḥ) kleśasaṃgrāmāvatīrṇāḥ (rṇasya) kleśānīkavijaye
pradhānāṅgabhūtāni rājña iva hastyādayastasmādbalānītyucyante|

[447] bodhanārthena nirdiṣṭaṃ śāstrā boghyaṅgasaptakam|pratītyādi(-tyā) paramārtheṇa(na) prajñetyantamanugrahāt||

samānepi bodhipākṣikatve viśeṣeṇaite saptadharmā bodhyaṅgāni bhavanti| bhāvanāmārge khalveteṣāṃ
prādhānyaṃ dṛṣṭasatyasthā[na]ta eva| dharmopalakṣaṇopalakṣitasvarūpādiṣu guṇadoṣeṣu smṛtipramoṣadoṣāpanayanārthamādau
smṛtisaṃbodhyaṅgamuktam|

hlādaḥ prasrabdhiḥ| rāgajādiparidāhaprataptacittaśarīrasya grīṣmārkaprataptasyeva śītodakahradāvagāhanādanāsravajñānasaṃmukhībhāvā
dyat kāyacittaprahlādaḥ sa dharmaḥ prasrabdhiḥ|

upekṣā nāma rāgadveṣapakṣapātavipakṣeṇa yathābhūtajñeyamavekṣamānasya yaccittasamatānyatarapakṣābhisaṃskāravipakṣo
nirvāṇāśayā sopekṣā bodhyaṅgamityucyate|

atra punaḥ prītyādīni trīṇyapi kṛtā[vaśe]ṣāṇi catvāri pūrvameva vyākhyātāni| teṣāṃ punaḥ saptānāṃ
buddhirdharmapravicayalakṣaṇā bodhiśca bodhyaṅgaṃ ca| jñānaṃ hi bodhiḥ jñānaṃ ca prajñā
śeṣāṇyaṅgānyeva||

teṣāmapi ca

[448] prītiprasrabdhyupekṣāṇāmuktāddhetostadaṅgatā|

nirāmiṣaprītiprasrabdhyupekṣābhiḥ prīṇitendriyagrāmaḥ sukhamanudvigno bodhimadhigacchati| yāṇi(ni)
caiṣāṃ lakṣaṇanirdeśakāraṇānyuktāni tataśca bodhyaṅgatvamiti|

saṃkalpādeścatuṣkasya patho jñeyānukūlyataḥ||

aṅgateti vartate| samyaksaṃkalpasamyagvākkarmāntājīvānāṃ samyagdṛṣṭisamyagvyāyāmasamyaksmṛtisamyaksamādhīnāmiva
mārgānukūlyādaṅgatvam||

ayaṃ punarāryamārgasatattvapiṇḍārthaḥ-

[449] vidyāprabhaḥ ślakṣṇavikalpabhūmiḥ śīlānuyātraḥ smṛtivīryamitraḥ|samādhisarvādhisukhopabhogo
mārgo vimuktidvayadhiṣṇyago'yam||

[450] prādhānyaṃ saptavargasya prāga(ra)mbhoṣmagatādiṣu|

atra punaḥyathākramaṃ viboddhavyaṃ bhāvanādṛṣṭimārgayoḥ||

tatra smṛtyupasthānānyādikarmikāvasthāprabhāvitāni kāyādisvabhāvopalakṣaṇāt| samyakprahāṇānyūṣmagateṣu|
tatra saṃsāraṇi(ni)rvāṇayorādīnavānuśaṃsadarśane balavadvīryāśrayaṇāt saṃsārapāramuttarati|
mūrdhāvasthāyāmṛddhipādāḥ prabhāvyante teṣu samādhibalalābhāccittanigrahe sati
parihāṇyabhāvānna kadācid guṇadhanadaridro bhavati| indriyāṇi kṣā(kṣā)ntiṣvapāyātyantanivṛttau
tadādhipatyāt| balānyatra(gra)dharmeṣu kleśānavamardanīyatvāt| bodhyaṅgānāṃ bhāvanāmārge
prādhānyaṃ vāsīdaṇḍopamayā mārgabhāvaṇa(na)yā niravaśeṣakleśaprahāṇāt| navaprakāratayā
vā malaprahāṇe sati bodherāsannībhāvāt| darśaṇa(na)mārge mārgāṅgāni darśanaheyakleśaprahāṇārthamāśu
traidhātukātikramano(ṇo)tpādā[t| ā] nupūrvīvyatikramastu deśanānukūlyāt||

atha kasmāccaitasikadharmadharmibhūtaṃ cittaṃ bodhipakṣyeṣu ṇa(na) vyavasthāpitam ? saṃjñācetanāmanaskāracchandādhimokṣādayaśca
dharmā bodhipakṣyeṣu ṇa(na) vyavasthāpyante ? tadidamanuvarṇyate-

[451] na cittaṃ rājakalpatvād guṇadoṣānuvartanāt|

rājasthānīyaṃ khalu cittaṃ tadbodhipakṣyairdharmairviśodhya mokṣasukhamupalabhyate| yathaiva
ca guṇānuvarti cittaṃ tathaiva doṣānuvarti| yathoktam-“cittasaṃkleśātsattvā saṃkliṣyante|
cittavyavadānahetośca viśuddhyante|” tasya rāgādayaḥ saṃkleśakarāḥ, śraddhādayo vyavadānādhāyinastasmāccittaṃ
na vyavasthāpitam|

vyavahārānukūlyatvāt saṃjñā hyeteṣu neṣyate||

prāyo hi vyavahārānupatitā saṃjñā bodhipakṣyāstvekāntena paramārthapakṣabhajamānāḥ||

[452] vipākaphalanimnatvānmārgokteśca na cetanā|

cetanā khalviṣṭāniṣṭavipākanirvartaṇa(na)tvāt mārgaśabdenābhidhānācca nocyate|

nāprādhānyānmanaskāro vidyā'vidyāpravartaṇā(nā)t||

manaskāropi samyagdṛṣṭeraṅgabhūtatvādapradhānaṃ vidyā'vidyāpravartaṇā(na) cca||

[453] kriyārambhapradhānatvāna(nna)cchando vīryabṛṃhaṇāt|

chandaḥ khalu karttukāmatārūpaḥ kriyārambhaḥ prabhāvyate| vīrya cānubṛṃhayati| tadvīryaṃ bodhipratilambhakartavyatāparisamāpterūrghvaṃ
yāvadanuvartate|

nādhimokṣaḥ samāropānna sparśo daurvibhāvyataḥ||

prāyeṇa khalvadhimokṣo'dhimuktamanaskāreṣu vartate| sparśopi trisannipātamātravipratipatterduravadhāravṛttiḥ|
tasmānnoktaḥ||

[454] nāryavaṃśa hryapatrāpyāryo(-pyā) [a]viśāradavṛttitaḥ|

catvāraḥ khalvāryavaṃśāḥ hryapatrāpye ca| navapravrajitabhikṣuvadaviśāradavṛttitvānna bodhipakṣyāt(kṣyāḥ)|

nnā(nā)pramādaḥ parāṅgatvānnāvihiṃsā'viheṭhanāt||

vīryabhāṇḍāgārikaḥ khalvapramādaḥ| avihiṃsā ca viheṭhanāmātrapratipakṣatvānnoktā||

[455] sattvādhiṣṭhānavṛttitvānna maitrīkaruṇādayaḥ|

dharmāghiṣṭhānāḥ khalu bodhipakṣyāḥ maitryādayastvekāntena sattvādhiṣṭhānāḥ|

mārgāṅgākṣaikadeśatvānnāpyavetyaprasattayaḥ||

avetyaprasādāḥ khalu mārgāṅgaikadeśasvabhāvatvādakṣaikadeśarūpatvācca na punarbodhipakṣyeṣūktāḥ|

[456] nādveṣaḥ śubhamūlebhyaḥ sattvagocarabhāvataḥ|

sattvādhiṣṭhānapravṛtto hi adveṣaḥ| tasmānna bodhipakṣyaḥ|

audāsīnyānna nirvāṇaṃ daviṣṭhyānna paradhvaniḥ||

niṣkriyaṃ khalu nirvāṇaṃ kriyāvantastu bodhipakṣyā dharmāḥ| parato ghoṣaḥ khalvapi bodhipakṣyāṅgabhāvā(vo)
bodherbahiraṅgabhāvādviprakṛṣyate| tasmāt saptatriṃśadeva dharmā bodhipakṣyāḥ||

kati punarbodhipakṣyāḥ sāsravāḥ katyanāsravāḥ ? tadidaṃ pradarśyate-

[457] bodhyaṅgānyarajaskāni bodhi(dhe)rnediṣṭabhāvataḥ|tadanyānyavabodhyāni samalānyamalānyapi||

bodhyaṅgāni khalu bodherāsannatamatvādekāntānāsravāṇi| tadanye tu sāsravānāsravāḥ sarve hi kuśalā
dharmā āryamārgāvāhakā nirvānā(ṇā)śayāśca| bodhitrayasaṃnikṛṣṭaviprakṛṣṭāṅgabhāvā bodhipakṣyā
ityucyante| uktaṃ hi bhagavatā- “adhigato me paurāṇo mārgaḥ” iti vacanāt| śāstre
tu bodhyaṅgopari ye paṭhyante samyagdṛṣṭyādayo dharmāste'nāsravā iti||

kasyāṃ punarbhūmau kiyanto bodhipakṣyā vidyante ?

[458] ādye dhyāne'khilā maule'nāgamye prītyapākṛtāḥ|dvitīye'pyapasaṃkalpā dvayoścāsmāt dvayādṛte||

[459] śīlāṅgebhyaśca tābhyāṃ ca draṣṭavyā triṣvarūpiṣu|bodhyaṅgebhyaśca sarvā(rve)bhyo kāme
bodhyaṅgavarjitāḥ||

tatra tāvanmaule dhyāne sarvepi saptatṛ(triṃ)śadbodhipakṣyā vidyante| anāgamye tu prītivarjitāḥ|
tatra prīterabhāvāt| vītarāgāvītarāgasādhāraṇaiṣā bhūmiriti nāsti prītiḥ| dvitīye tu
dhyāne saṃkalpavarjitāḥ sarve vidyante| tṛtīyacaturthayostu dhyānayoḥ saṃkalpaprītivarjyāḥ
pañcatriṃśat| ‘ca’śabdād dhyānāntarepi pañcatriṃśat saṃkalpaprītivarjitāḥ| triṣvārūpyeṣu
samyagvākkarmāntājīvaistribhiḥ prītisaṃkalpābhyāṃ ca| bhavāgrepi śīlāṅgatrayaprītisaṃkalpabodhyaṅgavarjitāḥ
pañcaviṃśatiḥ| kāmadhātāvapi bodhyaṅgavarjitāstriṃśadvidyanta iti| ye punaraṇā(nā)stravāṇyeva
mārgāṅgānīcchanti teṣāṃ tairapi varjitāḥ śeṣā bodhipakṣyā vidyanta iti|
gatametat||

idaṃ tu vaktavyam| bodhipa(pā)kṣikādhikāre-

[460] yastatprathamatāḥ proktāścatasrastatra kovidaiḥ|nyāmāvakrāntivairāgyaphalāptyakṣavivṛddhiṣu||

nyāmāvakrāntitatprathamatā, vairāgyatatprathamatā, phalaprāptitatprathamatā, irndriyāntaravivṛddhitatprathamatā
tāsu khalvetāsu catasṛṣu tatpra[tha]matāsu-

[461] aṣṭānāṃ nīrajaskānāṃ mārgāṅgāṇāṃ(nāṃ) yathāyatham|tāsvekasyādhvasu jñeyau lābhālābhau
navāśrayau||

boghipakṣyabhāvanāprayuktasyāvetyaprasādapratilambho'vaśyambhāvītyato vaktavyaṃ kasmin satye
dṛśyamāne kasyāvetyaprasādasya lābhaḥ ? tadidaṃ nirdiśyate-

[462] trisatyādhigame lābhaḥ śīladharmaprasādayoḥ|mārgasatyekṣaṇe buddhasaṅghagocarayorapi||

duḥkhasatyamabhisamāgacchannāryakāntāni ca śīlāni pratilabhate dharme cāvetyaprasādaḥ| katarasmin
dharme ? tasminneva duḥkhasatye| dharmamātramidaṃ sarvaṃ dvādaśāyatanamātramityarthaḥ|
nātra kaścidekaḥ sarvabhedānvayī jātidravyākhyo dharmī vidyate| na cātra santi puruṣajīvapugdalā
bhūtakoṭayaḥ śaśaviṣāṇakalpā nirātmāna iti| evaṃ samudayamabhisamāgacchato dvayoreva
lābhaḥ| tadvinnirodhaṃ samāgacchato draṣṭavyam| mārgasatyekṣaṇe tu buddhe bhagavati prasādo
labhyate tatsaṅghe ca| sadbhūtamārgākhyāyī bhagavānmārgajño mārgadeśika[:]| yepi ca
taṃ mārgaṃ pratipannāḥ śrāvakāḥ śaikṣāśaikṣāḥ puruṣavṛṣabhāḥ ye ca saptasaddharmādipradīpaprakāśitabuddhyāśayasā(?)ca
bodhisattvasiṃhāḥ darśanamārgaguhādhyāsinaḥ teṣu ca prasādo bhavati
dvyākāraśraddhāsvarūpaḥ| so'yaṃ vistareṇocyate||

sa punardharmo nirvāṇaṃ bodhisattvasantānikaśca mārgaḥ||

kaḥ punareṣa buddhaḥ ko vā tatprasāda ityapadiśyate-

[463] bauddhātsaṅghādṛte mārgādyā śraddhā satyagocarā|dharmāvetyaprasādosau saṃpratītyaprabhāvataḥ||

[464] mohanidrātamonāśāddhīnetronmīlanā[t] svayam|buddho yastadguṇe śraddhā prasādaḥ sa jine
mataḥ||

dviprakāro hi buddhaśabdasyārtho mukhyo gauna(ṇa)śca| tatrādyo buddhaka(kā)rakā buddhasyāśaikṣā
dharmāḥ| gauna(ṇa)stu tadādhārepi śarīre tatphalabhūteṣu cāṣṭādaśasvāveṇikeṣu buddhaguṇeṣu
buddhaśabdasādhutvaṃ pūrvameva pradarśitam||

[465] śaikṣāśaikṣaguṇāḍhyānāṃ pudgalānāṃ ya ākaraḥ|tadguṇālambanā śraddhā prasādaḥ saṅkhagocaraḥ||

uktaṃ hi sūtre-“kati bhadanta loke dakṣiṇīyāḥ ? dvau gṛhapate śaikṣā aśaikṣāśca| tatrāṣṭādaśa
śaikṣāḥ nava śaikṣāḥ|” iti vistaraḥ||

[466] śīlānāṃ yattu vaimalyaṃ tatprasādastathaiva tu|

kati punareṣāṃ dravyataḥ kati nāmataḥ ?

dravyato dvayamevaitannāmatastu catuṣṭayam||

śraddhā ratnatrayālambanabhedena tridhā bhitvāryakāntāni ca śīlānyekadhā kṛtvā tatrāpi vaimalyaprasādoktiḥ|
yaddhi nirmalaṃ tat prasannamityucyate||

idamidānīṃ vācyam| atha kasmātsamanvāgatopi śaikṣaḥ samyagjñānena samyagvimuktyā cāṣṭābhiraṅgaiḥ
samanvāgataḥ śaikṣaḥ prātipada ityuktaṃ daśabhirarhan kṣīṇāsrava iti ? taducyate-

[467] śaikṣasya bandhaśeṣatvādvimuktirṇā(rnā)ṅgamiṣyate|

śaikṣasya vidyamānāpi anākāritvānnāṅgamucyate| satyāmapi hi tasyāṃ kleśabandhanabaddhaḥ śaikṣo
ṇa(na) ca vimokṣo yujyate|

kā punariyaṃ vimuktiḥ katidhā ca ? tadapadiśyate-

mokṣādhimokṣarūpatvānnityānityatvato dvidhā||

svarūpabhedādapi dvidhā prakārabhedādapīti| svabhāvabhedāt mokṣādhimokṣasvabhāvā| prakārabhedopi
kṣarākṣarabhedāt, sāmayikī kāntā'kopyabhedādvā rā[ga]virāgāvidyāvirāgabhedācca||

atha samyagjñānaṃ katamattaducyate-

[468] pūrvoktaiva hi yā bodhiḥ sā samyagjñānamucyate|

kṣayānutpādajñāne bodhirityuktam| te eva samyagjñānaṃ veditavyam|

katarat puna[ścittaṃ] vimucyate ? kiṃ jātaniruddhamathājātaniruddhamatha jātameva ?

mucyate(')nāgataṃ cittamaśaikṣaṃ kleśarodhataḥ||

kaścit khalvāha-anāgataṃ khalu cittamutpādyamānaṃ vimucyate'dhvavimuktyā sarvameva tvanāgataṃ
vimucyate| kleśāvaraṇāt santānavimuktyāḥ(ktyā)| tatpunaraśaikṣameva kleśopakleśaprāptivibandhādā(pa)gamā[t]|
yadapi tadrūpārūpyapratisaṃyuktaṃ karmopapattiphalaṃ tadapyarhattvaprāptivibandhakaraṃ
tacca sarvaṃ vajropamena prahīyata ityāvaraṇavigamāt sarvamevānāgatamaśaikṣaṃ
cittaṃ vimucyate||

dharmā eva tu paramārthataḥ śikṣante| yasmāt-

[469] dharmavyāpārato loke dharmyapi vyāvṛ(pṛ)to mataḥ|

auṣṇyākhyasya dharmasyendhanādidahanavyāpāre satyagnerapi dharmiṇo vyāpāra ucyate| agninā kāṣṭhaṃ
dagdhamityagnidahanavyāpāre ca devadattena dagdhosmītyupacaryate| tathā dharmāṇāṃ kleśaprahāṇaśikṣaṇe
sati tatsambandhāpekṣayā bhikṣuraśaikṣa ityucyate|

mārgastūpāttakāritro nirasyati tadāvṛtim||

‘tu’śabdānnirudhyamāna evetyarthaḥ, vartamānasya hi kriyābandhāt sāmarthyopapatteḥ|

atha yeyamasaṃskṛtā vimuktiḥ ye ca trayo dhātavaḥ prahāṇadhātvādayaḥ, te tataḥ kimanye'thānanye
? brūmaḥ-

[470] vimukti[:] śāśvatī yaiva sā virāgādayastrayaḥ|ākhyātā dhātavaḥ sūtre tridhā bhedo hyapekṣayā||

prajñaptiviśeṣāpekṣayā khalveṣāṃ traividhyamuktam| katham ?

[471] virāgo rāganirmokṣaḥ prahāṇākhyo'nyasaṃkṣayaḥ|nirodhadhāturanyasya sopādānasya vastunaḥ||

rāgaprahāṇaṃ khalu virāgadhāturityucyate| tadanyeṣāṃ kleśopakleṣa(śā) ṇāṃ(nāṃ) prahāṇadhātuḥ|
tadanyasya sopādānasya vastunaḥ nirodho nirodhadhāturākhyāyate||

yeṇa(na) vastunā nirvidyate virajyate'pi tena vastunā ? catuṣkoṭikaḥ praśnaḥ| katham ?

[472] duḥkhahetvavalambinyā yogī nirvidyate dhiyā|virajyate tu saṃraktastataḥ koṭicatuṣṭayī||

duḥkhasamudayakṣāntibhiḥ tajjñānaiśca nirvidyate, nānyaiḥ| virajyate tu yaḥ saṃraktaḥ sa ca
sarvairapi duḥkhasamudayanirodhamārgakṣāntijñānairvirajyate yaiḥ kleśān prajahāti| evaṃ catuṣkoṭiko
bhavati|

tatra virvidyata evaṃ kāmavītarāgo niyāmamavakrāman duḥkhasamudayadharmakṣāntibhyāṃ taddharmajñānābhyāṃ
ca pūrvaprahīṇatvānna kṣāntibhyāṃ jahātyapratipakṣatvānna jñānābhyāmato na virajyate|
bhāvanāmārgepi prayogavimuktiviśeṣā[t] mārgasaṃgṛhītābhyāṃ duḥkhasamudayajñānābhyāṃ
na virajyate vimuktatvānnirviddhavastvālambanatvāttu nirvidyate|

dvitīyo(yā) koṭiḥ-virajyate evāvītarāgaḥ kāmebhyo niyāmamavakrāmannirodhamārgadharmānvayakṣāntibhiḥ
bhāvanāmārge ca nirodhamārgajñānaistraidhātukādvairāgyaṃ gacchanna nirvidyate|

prāmodyavastvālambanatvādubhayam| vītarāgaḥ kāmebhyo niyāmamavakrāman duḥkhasamudayadharmānvayakṣāntibhirbhāvanāmārge
ca duḥkhasamudayajñānaistraidhātukādvairāgyaṃ gacchan|

nobhayam-kāmavītarāgo niyāmamavakrāmannirodhamārgadharmajñānakṣāntibhyāṃ taddharmajñānābhyāṃ
ca bhāvanāmārge cānantaryamārgetarābhyāṃ nirodhamārgadharmajñānābhyām||

ya ete trayo dhātavastā eva tisraḥ saṃjñāḥ prahāṇavirāganirodhasaṃjñāḥ| vistareṇa tu

[473] saṃjñā anityasaṃjñādyā daśa tābhyo'śubhādayaḥ|tisro mārgavidhirmārga[ścata]stro'ntyāstrayī
phalam||

aśubhasaṃjñā maraṇasaṃjñā sarvaloke'nabhiratisaṃjñā| mārgaprayogastisṛbhirābhiruktaḥ| catasṛbhiśca
mārgo'nityaduḥkhaśūnyānātmasaṃjñābhiḥ| prahāṇavirāganirodhasaṃjñābhiḥ phalamākhyātamiti||

kati punarāsāṃ sāsravāḥ katyanāsravāḥ ?

[474] tritayyaśubhasaṃjñādyā jñeyā tatkhalu sāsravāḥ|samalā nirmalāstvanyā bodhyā nava bhuvo[']malāḥ||

aśubhā maraṇasarvalokānabhiratisaṃjñāstisraḥ samalāḥ| śeṣāstu sāsravānāsravāḥ, navabhūmikā ā(a)
[nā]sravā avaboddhavyāḥ||

[475] bhūmiṣvekādaśasvantyā dhyānādyāsūpalakṣayet|caturthī pañcamī ṣaṣṭhī vidyā[t] saptasu bhūmiṣu||

abhidharmadīpe vibhāṣāprabhāṇaṃ vṛttau ṣaṣṭhasyādhyāyasya caturthaḥ pādaḥ||samāptaśca ṣaṣṭho'dhyāyaḥ||

